{"type": "monolingual_text", "text": "1.Omugaso gwa Wante Omubiro ebi, ebisoro byagasiraga omuntu nkooku okwetaaga kwe okw'omukasumi ako kukaba kuli, kandi nabyo byonka bikaba nibyemanya omugaso gwabyo hali uwe. Baitu buli kimu omuli byo kikaba nikiteekereza ngu nikyo kirukukira bigenzi byakyo okuba ky'omugaso hali uwe. Ekitekerezo kya mulingo gunu, nikyo kiro kimu, kyabireetiire kuteera empaka ezirukugira ngu, \"Nooha omuli itwe itwena anyakukira okuba w'omugaso hali omuntu?\" Orwebagyo rukaba ruli rurungi, iguru likaba niryangasana nka zaabbu habw'ekisoonabazaana ky'izooba erikaba nirigya kugwa, kandi n'omuyaga gukaba guteekere, ebisoro by'omumaka obu byayesoroize okuteera empaka ha migaso ya buli kimu omuli byo hali omuntu. Omubazi ow'okubanza kwoleka emigaso ye hali uwe akaba Wante. Binu nibyo ebigambo yagambiire bagenzi be:- Abooruganda, omuntu asemeriire kusiima Rugaba habw'okubaho kwange. Tindukusobora, noobwakubaire okwesisaniriza omulingo gwona omuntu ogu aba arumu kakuba nyowe ntarabaireho. Kandi tindukunihira nti ninsobya okugamba nti nambere nyowe ntali obwomeezi bw'omuntu tiburoho. Dora: Omuntu obu anywa amata gange, busaho kyokulya kindi kyona eki agaruka kwetaaga. Ekirukukira muno okuhuniiriza, nukwo kurora ngu, noobu alya ebyokulya ebindi, nabwo ayetaaga okuhondezaaho amata gange. Kandi emirundi erukukira obwingi, ebyokulya ebi na byo tasobora kubirya kurungi ataina mukubi ogurumu amagita agarugire omumata gange. Amagita gange ago, omuntu tagata omumukubi gwe honka, baitu agaruka agakozesa nk'omubazi gw'endwara ze, eza buli mulingo. Mwijuke ngu, omukazi obu aba aina enda, rundi omuntu obu aba ahutaire, eki bairukiirra nugo amagita agaruga omumata gange. Omwana obu azaarwa, ekimukuza kurungi nugo amata gange; kandi n'omuntu obu arwara, ekimugabirwa nugo amata gange. \" Kyakubaire ky'ensoni muno, omuntu okwanga kutwara nyowe, 'Nyakate', nk'ekitungwa kye ekirukukiirrayo kimu ebitungwa bye ebindi byona omugaso, rundi ka ngambe nti, kakuba atantwara nk'ekintu ekirukukiza ebintu bye ebindi byona, eby'omubyomeezi bwe omugaso. Niinnihira nti na inywe inywenka eki nimukiikiriza. Omuntu mmugasira ndi mwomeezi ngaruka mmgasira nfiire. Enyama y'ekisoro ekindi agiriira kuburwa eyange. Oruhu rwange kyokujwara kandi kyokwesweka hali uwe. Amahembe gange nsoha ye kandi lyahuurro lye erirungi. Enkangaasi hamu n'obwose bwange byona by'omugaso hali uwe. \"Ebi byona ebi mbagambiire, nganjani zange, nibyo ndukusigikiraho okubasaba okuunyikiriza nk'ekintu eky'omugaso mali hali omuntu. Mutyo muno kumpuliiriza\""}
{"type": "monolingual_text", "text": "Warugabi obu yamazire emirimo ye, yaihayo oburo bwe, yatandika kukaranga. Obu bwayomere, yabuteekuraho; hakyoto yateekaho omukubi. Obu akaba naasa, yasaba Kibbaate (ou uwe yali namanya nka Itaza) aije agume naamucumirayo omuurro. Omukubi obu gwahiire, Warugabi yaija yaguteekuraho, hanyuma yateekaho enyungu. Kibbaate yayeyongera okuguma naamucumirayo, hanyuma uwe yagarukayo okumaliiriza empuule ye ey'oburo eyeekaba ekyasigaliire. Obu yagimaliiriize, yaija yasasira enyungu, yahya, hanyuma yatandikiraho kuhotora. Obu akaba naahotora nubwo yagarukiremu okubaza na Kibbaate ati, \"Ebintu byawe byona munywani wange Itaza nibiremesa! habwokuba noobu omuntu yakuba naagonza kukuha akookulya, nabwo naasoberwa nambere araakakuteera, n'oru rukaca rwawe ruti! Nubwo hati Kibbaate yamugarukiremu ati, \"Eki tikiri ky'amaani waitu, habwokuba omundyanga yange munu nyinamu akateeko kange; kakuba omuntu ow'embabazi agonza kumpa akookulya, naasobora kukanteera, hakateeko kange ako nindiiraho.\" Oburo obu bwahiire, Warugabi yaihuraho obwe omundiiro; hanyuma hati yagamba Kibbaate ati, \"Akateeko kaawe ogambire karaha nkuteereho oburo?\" Nandiki Kibbaate ati, \"Leka nkainganize kurungi waitu: ekitaingana aho! nooha ondi abaire naija kwijuka kumpa akookulya!\" Omukubaza ebi byona, uwe ali omukutegeka kurungi orugoyagoye rwe, nukwo Warugabi obu araaba naija kugira ati ka amuteereho oburo, nyakyegira rugoyagoye ruli arumujweke omubikya. Nukwo kyakabaire kwo. Warugabi obu akaba nainama ati okuta oburo hali Kibbaate eki akaba naayeta kateeko, ahonaaho kihereeruuka kugambwaho, nyakyegira kateeko kali, naakajweka omubikya bya kibanza kugambwaho. Byona hati ebintu bihindukire ira. Kibbaate takyali kagurusi k'akanyaruhere, baitu omusaija rutaaba atakazookerega kimu hansi y'izooba. Nyakyegira rugoyagoye ruli hati rufookere ira muguha gw'omuliiti nkooku gwakasibirwe okuruga kara koona. N'engusuuru haiguru ikarayo, nka ha twagambira hanu, ahurutwire ira, kandi n'omuguha gufubasire ira omubikya bya Warugabi. Agenzire nairuka agubohiire ira hamuti omukooto ogukaba guli haihi nkaho, hanyuma hati aihireyo ira nyamwigo gwe guli, omukasumi kanu ogunyakugarukire hamulingo gwagwo ogu gwatemiirwemu, atandikire ira kuteera Warugabi nkooku arukusobora. Obu yaboine Warugabi atakyaina kintu kyona eki asobora kwegasira, yamukaguza ati, \"Warugabi, okukuteera nkakwitira kimu hati, hamu n'okundaganiza okukora ekintu eki ndaakugambira, nookomaho kiha?\" Nandiki Warugabi ati, \"Mukama wange, haakire ngambira ekintu eki orukugonza nkole, baitu onjune obwomeezi bwange!\" Nubwo hati Kibbaate kya Kaseegu yamugirzire ati, \"Okuunyoleka ngu mali mali noija kukora kwo ekintu eki ndaakusaba, hati zibiiriza okuhikya obu ndaakuragira kuzibuurra.\" Nukwo kyabaire, Warugabi yazibiiriza. Obu akaba azibiiriize, Kibbaate kya Kaseegu yaseerra ekigega ky'ekisombera, hanyuma yagenda omuli emu ha nguli ezihunikirwemu oburo, yabukiijuzaamu. Nubwo hati yaleesire n'oburo Warugabi obu akaba amazire kwihura, na bwo yabugereka hali obu, obwe'ebisi, obu akaba amazire okuta omukigega. Yaleeta n'emikubi etali ya mulingo gumu, na yo yagitamu, hamu n'omukubi ogukaba gumazire ira kucumbwa. Obu yamazire kuhingika ebyokulya byona, ebi akaba naayetaaga, omukisombera eki, hati yaizira Warugabi yamugira ati, \"Warugabi, noogumiza kimu mali ngu obu naba nkurugireho tolengerehoga kuzibuurra amaiso gaawe naakataito kati? Nandiki Warugabi ati, \"Waitu ogu gwakuba muziro.\""}
{"type": "monolingual_text", "text": "OKUSIIMA Zitali mbabazi za Mukama busaho musomi w'Orunyoro-Orutooro ayaakugarukire kuta amaiso ge omu Kibbaate kya Kaseegu n'Enganikyo Ezindi. Bitabu bingi muno ebibuzibwaho habw'itima ly'abantu ababa batarukugonza orulimi oru biba bihandiikirwemu, rundi abahandiiki baabyo. Baitu omulingo Kibbaate kya Kaseegu ogu kyabuziibwemu okumara hati haihi emyaka makumi ana(40) niguhuniriza. Nigumanywa abo bonka abaasangire nikibasemeza kukibuzaho Okuturuka kwakyo kunu okwa kabiri ninkusiimira Professor Dr.Oswald Ndoleriire Omutandiki w'okwegesibwa kw'Orunyakitara ( Runyoro-Rutooro, Runyankore - Rukiga) omu University ya Makerere Kampala, hati anyakuli mukuru (Dean) wa Faculty of Arts omu University niyo emu. Obu akaba naatandikaho okwegesibwa kw'Orunyakitara akakora kyona eki arukusobora okuzoora kopi ya Kibbaate kya Kaseegu nukwo asobole okugyokyamu kopi ez'okwekoonyeza omukusomesa orulimi oru. Baitu kandi nabwo noobu yaihiremu kopi ezi, hakabaho orupapura rumu orwabuziremu, orutaakusobozeseze Kibbaate kya Kaseegu kugaruka kuteerwa obwa kabiri omumulingo ogu kikaba kihandiikirwemu okubanza Omujuni wa Kibbaate kya Kaseegu anyakumaliriireyo ni Binyina Kiiza Popius Adyeri hati anyakuli Ag. District Education Officer omu Distrikiti ya Kamwenge, kyonka omukasumi ako owaakaba naakoorra omu Distrikiti ya Kabarole nka Assistant Education Officer. Omukuru onu obu yaboine oku nkaba nintalibana kuzoora kopi ya Kibbaate kya Kaseegu nukwo nsobole kugaruka kugiteeza omukyapa, akalengaho na uwe nkooku arukusobora kuseerra kopi egi akagindeetera. Noobu kopi ei yandeetiire eraaba ekaba na yo neeburwamu empapura ezimu, baitu habw'okusangwa na kopi Professor Ndoleriire ei akaba ampaire, empapura ezikaba nizikiburamu nkasobora kuzitunga kwijuliriza empapura ezikaba nizibura omukopi Omuny. Binyina ei yampaire. Omumulingo ogu Kibbaate kya Kaseegu esoboire kuhika hakugarukwamu okuteerwa buhyaka ekakira na hamulingo ogu ekaba ehandiikirwemu okubanza. Ihangamura niyo emirimo ey'okwemanyiirizaaho eby'Orunyoro-Orutooro erikusangwa ha buli kumaliirra kw'ebyokusoma. Abakuru banu ababiri abasobozeseze Kibbaate kya Kaseegu kugarukaho buhyaka nimbasiima okwinganirakimu oku ndukusiima Nyinanyowe, Sesiria B.K.Tinkasiimire ayampangiremu engonzi z'orulimi rwange, Orunyoro-Orutooro, kandi yaikara nankoonyera omu buli kutalibana kwange okw'okuhandiika ebitabu eby'okwegesezaamu orulimi oru. Mukama ayamwihire omunsi amuhe ekihuumuro ekitalihwaho. Amiina. L.T. Rubongoya 1 - KIBBAATE KYA KASEEGU N'EBISORO EBY'OMUKISAKA"}
{"type": "monolingual_text", "text": "Hanyuma y'okugamba ebigambo ebi, Wantwiga kitemwaho mukira hamu na Baawantwiga bagenzi be, bakakwata omuhanda gwabo, baagaruka owaabubo; kandi na Magurugasiganjuranamuyaga na uwe, hamu n'embwa ze, akakwata omuhanda gwe, yagenda owaabu, kusanga bagenzi be, omukasumi kanu abakaba balindiriire n'ekihika kingi, okurora mugenzi wabu agarukire n'obusinguzi obw'amaani. Hanyuma y'okusoboroorra abazaire be hamu na bagenzi be byona ebyabaireho okuruga obu yatemereho Wantwiga, ou yakomoroiremu, omukira, okuhikya hati obu agarukire ali mwomeezi, ahonaaho Kamanyi akagira ati, \"Namanya\" nandiki na Kakengi ati \"Nakenga\". Bati, \"Akabi k'entwiga kakyaliyo, Ira lya Hangi, kaliija!\" Bati \"Kyonka noobu kaliija, mugenzi waitu alikasingura.\" Ebi obu byahoire, baagya omukuteekaniza obugenyi obw'okugaruka kurungi okwa Magurugasiganjuranamuyaga. Bakamara ebiro bbina nibalya nibanywa; kandi n'abantu baingi muno bakaija okujwahukiirra Magurugasiganjuranamuyaga habw'o businguzi oburukusisana buti. Okusemererwa kw'okugaruka kwa Magurugasiganjuranamuyaga obu kwahoire, hati baagya omukuteekaniza ebyokugya kuranga obuko omba Mbeeta, na uwe wenka, omukasumi kanu owaakaba amazire ira okuhikwaho amakuru g'engonzi za Magurugasiganjuranamuyaga hali muhara we Burungibuliza, hamu n'obusinguzi bwe obw'okutunga enjugano ei akaba naayetaaga."}
{"type": "monolingual_text", "text": "Kiro kimu, obwire obu bukaba nibutaagurukana Mbahe akahuurra ekintu omunda nikimugira kiti, \"Maau, ebintu nasabire isenyowe kunkoorra akabimara?\" Nandiki Mbahe ati, \"Byona biteekaniziibwe .\" Nandiki ekyomunda kiti, \"Obusumi bw'okuzaarwa kwange hati bwahika, nahabweki teeza amaju onzaale.\" Nandiki Mbahe ati, \"Kandi nyowe nkanga ki!\" Ahonaaho amaju agateeza, Kibbaate kya Kaseegu, rwagambiire omunda ya nyina atakazairwe, amuteera hansi. Ise obu akaba naamara kumusaarra anti (okumusaraho orulera), ahonaaho naazooka ali musaija mukuru. Byona akagwize ira ise ati, \"Ebintu byange nakusabire kunkoorra biraha taata?\" Nandiki ise n'okutiina kwingi muno ati, \" Ka mbikuleetere mukama wange.\" Nandiki Kibbatte ati, \" Leka kutiina taata habw'okurora ndi nti. Nyowe ndi mwana waawe nk'abaana abandi boona, abantu aba bazaara, nahabweki tindi mukama waawe. Kimu kyonka ndoho habw'okujuna obwomeezi bwawe, n'obwa nyinanyowe hamu n'obwa bantu abandi.\" Nubwo hati Kaseegu aihayo omuguha hamu n'omwigo abimuta omumaiso. Nandiki Kibbaatte ati, \" Ninkusaba ompe n'endyanga yaawe egi.\" Kaseegu agiihayo, agimuha. Nandiki Kibbaate ati, \"Otyo muno taata.\" Akwata nyamuguha guli, aguzingazinga, hanyuma aguta omundyanga ise ei amuhaire. Akwata omwigo gwe omungaro, hanyuma agambira bazaire be ati, \"Mwikale n'obusinge, turaabonangana ira.\" Kaseegu: Mukazi wange, Mbahe, muntu ki araboine ihano erirukusisana liti? Mbahe: Musaija wange, eki itwe turaakimanya tuta? Ningira \"Gamanywa embeba ezi nyakugaraaramu. Ebifa omumaju g'abantu abandi itwe tubimanyire? Turaalyehanuuzaaho oha, ningira abantu bakafa baatuhwaho! Ihano lihanuurwa ayaliboine. Kaseegu: Bunu hati iwe nooteekereza ngu tukole ki? Mbahe: Kandi turaakora ki musaija wange? Kuroleerra kwonka, ekiraakaija. Kaseegu: Kuroleera? Gambira kimu oti, \"Hati okufa kwaitu kuhikire!\" Mbahe: Kuhike kube kutahikire, byona nikyo kimu, eki kinosi kitugwire handa, titukyaina mulingo gwona ogw'okukyeihaho. Ka tufe, bunu abaakafiire abo boona, bakaitwa amahano? Kaseegu: Baitu haakire mukazi wange ekyabo kimanyirwe ngu bakaitwa enjara; kandi oraakirenga ekyaitu hanu, abaagya kwitwa eki tutamanyire. Mbahe: Kiha eki otamanyire? Ningira entandiko y'ebintu byona okagibona; emiguha niiwe wagisibire kandi n'emiigo niiwe wagitemere, kandi oija ota hati kugamba ngu twagya kwitwa eki tutamanyire? Nyowe aho nuho ndukugambira nti turoleerre kwonka. Ekiraija nikyo kiraija. Kaseegu: Baitu mukazi wange, abantu ka bafa nibataaga, na itwe twiruke twesereke omukiikaro ekindi, obu araagaruka atuseerre tubule! Mbahe: Twafaakwo nitutaaga Mbahe! Tusobora tuta kwesereka ekintu ekyagambiire omunda kitakazairwe, hanyuma kyakuurraaho ahonaaho nikikyaruga kuzaarwa kiti? Kaseegu: Deero nu mukakazi wange gambira kimu oti, \"Tuzaire ihano?\" Mbahe: Nooha amanyire? Kaseegu: Baitu ngu obu bwona nfaaki? Habwaki ntaruga ha bigambo Kaseegu! Niinyowe ndukugya kufa nyenka! Mbahe: Otaija kusiiba noonyekwasa. Kwata omuhanda gwawe ogende, nyowe tinkutangire. Kandi nyowe ekindugire omunda ndaakiiruka nta? Obu kiraaba kiri ky'okuunyita, nuho kiraakaanyitira hanu! Kaseegu: Bihoire ebi, bireke Ka turoleerre kwonka!"}
{"type": "monolingual_text", "text": "Kiro kimu omusaija Byenaku obu akaba naagenda omu rubuga rwa Bunyoro orwetwa Hoima, akatunga obulemeezi omu ruhanda rwe habw'okutamanya orulimi orw'abantu baayo baabazaaga. Uwe akaba amanyire orulimi Oruganda orwabazibwaga ha kyaro ky'owaabu. Obu akaba ali haihi kuhika mu rubuga, akarora igana ly'ente niirya. Yahunirra habw'oburungi bwazo, yakaguza omuliisa wa zo ati, \"Ssebo zino ente zaani?\" Baitu omuliisa w'ente atasobole kwetegereza orulimi orw'omuhinguzi yabalize, nahabweki akamugarukamu ati, \"Tindukwetegereza.\" Omu kasumi ako Byenaku uwe akateekereza ati rundi ibara lya mukama w'ente ezi nuwe yali Tindukwetegereza. Nahabweki yagamba ati, \"Omwami Tindukwetegereza musajja muggaga nnyo!\" Obu yarugire aho, yagendera kimu yahika omu rubuga. Obu yarozire ekyombeko kikooto muno nabwo yakaguza omusaija omu ati, \"Eno ennyumba yaani?\" Omusaija atamanye eki akaba naakaguza, yamugarukamu ati, \"Tindukwetegereza.\" Omusaija omugenzi yahunirra yagamba ati, \"Onno Tindukwetegereza muggaga nnyo.\" Obu yayongiire kugenda omu maiso, yarora bbaasi enkooto muno, yakaguza omubingi wa yo, baitu habw'okumukaguliza omu rulimi oru atamanyire na uwe yamugarukamu ati, \"Tindukwetegereza\". Omu kasumi ako nabwo Byenaku yagumya ati, \"Bbaasi egi na yo y'omusaija Tindukwetegereza\". Omusaija ogu Byenaku obu yamazire kugura ebintu ebi akaba aiziriire akagaruka owaabu. Obu akaba atakataahire, yatangatangana abantu beetwekere omutumbi, abamu bakaba nibarra muno. Byenaku yabakaguza ibara ly'omuntu anyakufiire. Omuntu omu ateetegereze ekigambo kya Byenaku nahabweki yamugarukamu ati, \"Tindukwetegereza.\" Byenaku obu yahuliire ati, ahonaaho yanaga ebintu bye, yatandika kurra muno. Akateekereza ati omusaija omuguuda muno ou akaba atungire itungo lya buli mulingo, nuwe akaba afiire. Omu kasumi ako yakwata omu nsahu ye yaihamu siringi kikumi, yaziha abantu abakaba beetwekere omutumbi kuziguramu embugo z'okuguziikamu. Hanyuma Byenaku akagenda mpora yahika owe. Yagambira mukazi we nkooku ebintu byona omu tauni byali by'omusaija omuguuda muno Tindukwetegereza, baitu omusaija ogu hati afiire. Kandi yayongera kugamba ngu uwe talyongera kugaya ebintu bye ebike ebi aina, ngu habwokuba noobu araatunga bingi nabwo ali w'okufa. Baitu abo abaahuliire ebi yagambire habw'okumanya orulimi Orunyoro n'amakuru g'ekigambo \"tindukwetegereza,\" bakasekeereza muno Byenaku habw'obudoma bwe. XV EKISURA EKYAIBIRWE"}
{"type": "monolingual_text", "text": "Owiisaza: Mwenge Owiigomboorra Omutaleesa Butiiti Omugoroba Nyantungo Omugoroo- bra Matirl Omutalya Katooke Omutalemwa Nyamabuga Omwebambe Mirongo AMBARA G'Emiruka Omwanguhya Omwanguhya Omusorooza Omusiza Omutooza Omugorra Omukingira Omuhana (omu Ruganda Omunnyoka) (omu Ruganda Saabairu) (\" \" Saabagabu) (\" \" Sabawali) (\" \" Musaale) (\" \" Mutiba I) (\" \" Mutiba II) (\" \" Mutiba III) Omugalika (\" \" akuroleerra ekisura ayetwa Haroho omunyoro w'Omukamanya. Omukidi embuga ye eri Katwe, Busongora OKUNYWA AMATA OW'OMUKAMA Omusaija w'omukama obu afa akasiga abaana be aboojo, isento abaana abo obu aba amanyirwe omukama, atwara abaana abo okubahikya hali omukama kunywa amata. Isento abaana obu aba ali muntu kwonka atamanyirwe omukama abaana abatwara hali omunyoro mukuru nuwe abahikya hali omukama. Babanza kubarangira kara omukama oku bali baana ba nanka abarukwija kunywa amata. Okunywa amata bahayo ente y'omukama n'ente y'omuhikirwa. Ente y'omukama eba siringi kikumi, baitu abaguuda basobora kukizaaho kandi abaina ente niyo bahayo. Ente y'Omuhikirwa eba nka siringi abiri. Hakiro ky'okunywa amata omukumirizi aheebwa siringi abiri. Abaana bataaha baikarra ha musanga, haija omutende aleeta omwani omu kaibo bagukwasa mukuru wabo agugabira bagenzi be bafuutana. Obu nubwo baragwa ekiro kindi ekibaliiziraho kuramya. Obu baruga kunywa amata ow'omukama tibagenda hantu hoona, babanza bataaha owa nyinarumibo. Kakuba haba hataroho nyinarumibo owa≈ºaarwa na nyinabo omunda, ow'oruganda rwa nyinabo naamara. Owa nyinarumibo babateruurra omwani bafuutana, hanyuma babacumbira oburo n'obutuzi. Obu baruga owa nyinarumibo bataaha owaabubo. Nyinabo abukara omugwetwa, abaterurra omwani kandi na uwe abacumbira oburo n'obutuzi. Ekiro baaraganiziibwe kuramya obu kihika, aboojo bagenda na isentobo baramya, hanyuma baikarra n'abantu boona bakurata. Obu nubwo Omuhikirwa ayemerra abarangira omukama kandi, amurangira n'ente y'omukama ei bamuhaire. Obu aba naamara kubaza agambira Omukama ebindi ebirukubafaaho, rundi isentobo asobora kubimumanyisa. Isento abaana ayemerra agambira Omukama nkooku baisenkuru na ise abaana baali basaija b'Omukama, ngu nahabweki nikyo aleetiire abaana omu mabona g'omukama ow'abantu baheereza. Ayongera okwesengereza Omukama okukoonyera enfuuzi ezi obu ziraabaga ziina obujune. Isento abaana obu amara kubaza, Omukama obu aba aina ebi arukugonza abimukaguza abigarukamu. Obundi, asobora kubaza n'abaana, abakaguza ha baikara rundi emirimo barukukora. Omukama obu akuba, abaana barugayo bataaha omuka. Okunywa amata kintu kikuru muno kyoleka obwesigwa hagati, y'abantu n'omukama. Omukama kumutwarra abaana nikyoleka ngu nuwe kwo \"Omwebingwa\" rundi \"Omukumanfuuzi.\" Ha rubaju rw'abaana ky'omugaso okumanywa Omukama habwokuba kakuba baba baina ensonga basobora kwehikira nibagimwoleka hatali kubanza kuserra araabatwarayo. EKICWEKA KYA KABIRI ENGANDA Enganda bitebe by'abantu nibyoleka obuzaale, kandi haihi buli ihanga omu nsi Uganda liina enganda n'emiziro omu bantu baalyo. Omu buli ruganda rwona omuntu taswera, obu aba ali mukazi taswerwa, omuruganda rwe orwa nyina n'orwa nyinenkuru azaara nyina. Omu rwa nyinenkuru azaara ise asobora kuguruka ekitabu kya nyinenkuru ogu, naaswerwamu, obu aba ali mukazi. Nubwo ohurra abantu nibagamba ngu \"Omugongo oguheeka so tiguzira; hazira oguheeka nyoko.\" Buli ruganda rwina omuziro gwarwo; obundi oruganda rugira emiziro ebiri, obundi esatu. Omuntu obu alya omuziro gwe asobora kufa rundi obundi arwara acwekacweka orukaca, n'amaino gakunkumuka omu kanwa gahwayo. Ekyakizire kukanyisa enganda nubwo obwiko. Abantu b'oruganda rumu obu baacweranganaga obwiko beebaganizaamu, beecwamu enganda zindi. Ekyokurorraaho: Abasambu babiri iseemu bakaba bali ha rugendo nubwo mukazi w'omu hali bo yarumwa kuzaara. Owaiseemu omu yagenda orugendo rwe tiyafaaho kulinda owaise n'omuramu. Ayasigaire yasibika ente ye ha muti omunyonza yakamira mukazi we amata yanywa amazire kuzaara. Obu yahikire owaise yamubihirirwa yamucwera obwiko kandi yamwoleka nkooku omunyonza nuwe mwene waabu. Okuruga obu yaba munyonza n'abaana beyazaire baaba banyonza. Ekyokurorraaho ekindi ekirukusisana kinu omu kucwerangena obwiko nikyo eky'Abaitira n'Abacwamba. Abacwamba irabaali batoroho bakeecwwa ha Baitira. Nk'Abasambu, Abaitira nabo baali ha rugyendo baasiga mugenzi waabo alinzire mukazi we naazaara. Onu ayalinzire bagenzi be yabacwera obwiko yayeeyeta Mucwamba, obu oruganda rw'Abacwamba rwatandika. Kirungi okwetegereza nkooku enganda zinu zombi, Abaitira n'Abacwamba, izira omuziro gumu, ente y'Embazi. Kandi omu biro bya ira omwanya gw'emyaka nk'asatu enyuma, Omwitira tiyasweraga omu Bacwamba noobwakuba Omucwamba omu Baitira habw'obuzaale obu obwaroho. Emiziro ekatandika n'enganda: oruganda rwayeekomeraga omuziro gwarwo. Obundi omuziro gwarugaga ha muntu omuruganda kunuga ekintu akakifuuhya omu ka ye kikafooka muziro gw'oruganda oru. Haroho obundi omuntu obu yabaga naafa yasoboraga kuraama ekimwisire rundi noobwakuba ataraamire abantu bonka na bo nibakimanya, niguba muziro gwabo. Enganda z'omugaso muno omu bantu. Ziijukya abantu b'oruganda rumu nkooku isenkurubo yali omu, kandi nkooku bali mataagi g'omuti gumu ogu. Engeso y'okumanya obuzaale kisembo kikuru omu bantu, neeyoleka obwetegereza obubabaganiza kuruga ha bisoro. Ekintu ekindi enganda ihabura obutaswera omu bantu ababali haihi omu buzaale. Habwokumanya enganda zaabo na nyinarumibo basobora kwetantara nibaswera aheeru yazo. Oruganda rukoonyera omuntu obu aba aina obujune, abaabu basobora kumuha obukooneyzi, kandi ira abantu b'oruganda rumu baayetwaga hamu barwanirra ebintu byabo, omu biro by'obwemi ihanga lindi obu lyaramagiraga eryabo. Kirungi kwetegereza ngu omuntu obu aranga oruganda rwe akeetonda tabura. Omutooro obu agenda Bunyoro rundi Ankole, oku obu bamanya oruganda rwe, bamujwahukira asisa ali owaabu. Amabara g'enganda omu Buganda tigarukusisa ag'enganda omu Tooro n'omu Bunyoro. Omuntu nahabweki obu agonza kumanya Omuganda obu araaba ali waabo tamukaguza oruganda rwe, amukaguza omuziro gwe. Kakuba omuziro guba gumu naasobora kukenga oku ali waabo. Hansi hanu hoolekerwe enganda, ebitabu, n'emiziro. Ababiito Ebitabu Byabo Omuziro Gwabo Abagweri Ebitabu Byabo Omuziro Gwabo Omuziro Gwabo Abasambu Ebitabu byabo Omuziro Gwabo Abasiita Ebitabu byabo Omuziro Gwabo Abajaawe, Ababoyo, Abatwara Abajuuka, Abatahiigwa, Abapiina Abapaanyarwa, Abacaaki. Engabi Abajumbi, Abamiraihwa, Abagomoka Abajanju, Abairagura, Abaigara, Abahoti, Abadengo. Engabi Abanekera, Abagumba, Abasoko, Abakwonga, Abalebeki, Abamooli, Abanyakwa, Abacwa, Abatwairwe Engaabi Abajwarazoomere, Abahanduzi, Abanyamulmi, Abagumamaino, Obutweke, akakonko, akaibo kasa, Empindu. Abagoma, abaheeka, abajwagu, abakasura, Abajeejeemi, Abasuurra. Obusiro. Enganda Ezindi Enganda Abatwa, Abacwezi Abaliisa, Abasumbi, Abagombe Abakurungu, Abazira (Abafunjo) Abasonga Abasoka (Abagaya) Abarungu Abafumambogo Abaranzi Abacwamba Abaitira Abanyonza Abana Abahinda Abakoransi Abayaga Abasingo Abasengya Abagabi (Ababwiju) Abaziriija Abasuuli Abadwaro Abanyegera (Abaraha) Abasangwa Emiziro Obusito Entimba Enseenene Amalegyo rundi Entale Enkebuko Embogo rundi Endongo Enseenene n'Endogo (Embazi) Entajumba Embazi Enkende Enkira Empuura Akabambiro k'engo Engaaju y'etuku Omurara Ehuukya Ensere Endongo Embuzi y'ekisuuli ... ... Entumwa Abaisanza Abeeri Ababboopi Itimba, Akabambiro ... Ekisasi ky'omulyango EBINTU EBIINA EENGANDA Z'ABANTU Ebintu ebiina enganda z'abantu abantu na bo babyeta byabo (obu biba biine enganda zaabo). Kirungi kwetegereza nkooku ebintu ebi bitali miziro na kake. Ekyokurorraaho Abaitira bazira ente embazi, baitu ekintu ekyabu bo kinyonyi kyetwa \"Enyange.\" Abantu abaina ebintu byene byabubo babigonza muno kandi tibasemererwa kurora omuntu ondi ekintu eki naakikora kubi. Ekigongoro kiba Kibboopi, nahabweki Omubboopi obu akibona akicwera otucwanta kandi omuntu ondi kakuba akiteera amubiihirirwa obundi asobora n'okumurwanisa. Ifo hanu haroho ebimu ha bintu n'enganda zaabyo:-"}
{"type": "monolingual_text", "text": "Ow'Engonzi Zaanuukule Ezange Nkamusanga omumusiri gw'ebyakyo. Naanywegera ekyakyo kya Rooza. Obu yaimukire amaiso yandeeba, Yayesisaniza nk'atamboine. Baitu nkooku itaserekwa engozi ndikaitwa, Ebiimwemwe byamuhaagura amatama. Namweyuna n'ekihika nindaata, Namuramukya niimwatura empaako. Yainunuka yaanyoleka engonzi Ezirukuseeseka mali nk'obwoki. Yaanyanuukura naanyeta eyange, Nahurra ebikiratima byanteera. Habw'okugwaho burungi butoonya, Ow'engoonzi zaanuukule ezange. Namweta nti, \"Ija tugende Adyeri Omu busozi oburungi obwa nseeri\". Yayehengesa kunu naayenda Baitu natoma ekimuli omunda. Nayongera okusoona n'engambo Namukwata ha mukono nk'endeesi. Nk'akafunjo k'omunyanja ya Ntuntu Aka basika kunu nikeereeta. Twasuusuka nitumwegerra. Nk'abarukugya omu g'abeera. Namutomya ogw'omukatongo, Okufumukira omu kasozi nseeri. Baitu obu yaboine omukunyu ogwagwire. Yagira ati, \"Nyowe amaguru gansaasa.\" Naanye omunda nagamba Nti, 'Ohabwire abwesakiire'. Twaikarra ha muti twateeka Twabaza orulimi orw'engonzi Omwange byali birooto Habwokuba nkaba ndi n'enganzi. Ow'engonzi zaanuukule ezange. Rweyamura akaba ali musigazi murungi owakaba asomere amazire siniya ya kana. Obu akaba akyali omu' isomero akaba aina enaganjani ye omwisiki enyamibwa ayayetwaga Nyakazaana. Baitu bambi obu barugire omu isomero bakaburahongana kumara omwanya mukooto. Baitu Nyakazaana akaikara omu mutima gwa Rweyamura. Ekiro kimu Rweyamura akaba ali na' abasigazi banywani be abayasomere nabo nubwo omu ou bayetaga Ruhweza amukaguza ati \"Wewe, baitu ebyawe na Nyakazaana bikagarukira nkaha?\" Rweyamura amwanukura ati \"Ndeka mugenzi wange Nyakazaana okuruga obutwarugire omu isomera nagunu gujwa tinkamucwisaaga liiso\" Ayongera amugambira ati bakaba bamazire emyaka ebiri batakabonanganaga. Nubwo Ruhweza amugarukama ati \"Werekere eki kitaito muno Atwoki. Nyowe ijo nkaba ndi Jinja twagwamu ngana puku na puku ha baasi paaka, twagwangana omunda yampa n'esimo ye nginu Kinu kikasemeza Rweyamura muno kandi obuyamazire kutunga esimo ya Nyakazaana n'ekihika kyona atasiibye atamuraaliize kugenda kubaza na uwe. Yamugira ati, \"Abb'oki ha simu omuntu tasobora kubalizaaho bingi. Nkwoyere ndaagira nkaki! Ningonza kukurora n'amaiso. Boojo noosobora kwija nitulya hamu ek'yekiro ha Kyamukaaga obu tulimara tugende omu sineema?\" Nyakazaana amugarukamu naasandaara ati, \"Ngira nyowe hati bunu nkatandika kulya nk'ente, olindiisa onsobole?\" Ha rubaju orundi orw'esimu Rweyamura obu yamazire okuseka yamugarukamu, na uwe naazaana ati: \"Noobu oraakalya nubwo oraalya okize nyowe!\" Rweyamura ekisandaaro ky'Abboki kikaba kimazire okumwoleka ngu aikiriize n'okusemererwa, nahabweki yagenda ha rubazo rw'okumutabarra n'obusumi. Yamugira ati, \"Ndiija Abbooki nkutabarre ha saaha nk'emu aho. Adureesi y'owaanyu ngimanyire, owa takisi alimpikyayo.\" Nyakazaana amaliiriza ati, \"Kale. Weebale Atwoki kututerra.\" Rweyamura afundikira ati, \"Nsemeriirwe Abboki kuhurra iraka lyawe, kandinde kurora amaiso gaawe Kyamukaaga.\" Nyakazaana yagarra omukono gw'esimu omu nteeko yagwo asemeriirwe. Baitu Rweyamura ha rubaju rwe akagugarramu omuhimbo gumwijwire ekifuba. Akaba naasisana omusambi w'omupira gw'empaka anywisize gooro, rundi omuguruki agurukire oburaira bwe ha muguruko, hanyuma y'okugwa kabiri. Omunda ye akaba naagira ati, obutaikara hamu bwongiire engonzi. Lyaba ira, akasumi kahikire okwaturra Abbooki ogu nkooku mmugonza okufa, kandi nkooku ndukwenda tukwatanize hamu obwomeezi. Hati nkooku namara okusoma, na uwe ali haihi kumaliiriza. Twombeke eka. Ha! Omwana ogu akasemera weena. Ti kubaza, ti kuseka ti kurubata, ti kujwara! Ruhanga wange boojo aliinyikiriza? Boojo, haroho omuntu ondi ayamunagiire orukoora ebiro ebi ebi mmazire Kenya! Ninteekereza hati nangonza nkooku nyowe ndukumugonza. Ningumya nti naija kuunyikiriza. O! Ruhanga wange, Kyamukaaga kiraahika di!\" Rweyamura Kampala ekaba etali waabu. Yazaarwaga Bunyoro. Abazaire be bakaba bombekere Kyabigambire ha ruguudo orwa Masindi. Kampala akaba ainamu abamanyi, baitu akeegomboozaaho okugoonya omu Sosoro senta, nuho arugirreege naagenda naabarora obu araaba akiri omu Kampala. Bakaba batakamugambiire ha bamutumire. Haroho enganjani ye muno ou baayetaga Pita Kayongo ou yagondeze kubanza kugenda kurora. Bakasoma hamu ira. Yakorraaga omu kitongole ky'amaizi, naakoonyera omukeeto omukuru ow'ekitongole eki. Akagenda okumurorra omu ofiisi ye ha Kyakataano orwebagyo. Obu yahikireyo, baagwangana omu kifuba, baaramukyangana, baabaza, baasandaara, emirimo yayeba, baijuka ebyenyuma, bacika ebinyakuroho, baalengera n'eby'omubiro by'omumaiso."}
{"type": "monolingual_text", "text": "Obu yamwetegeriize, Rweyamura akacwekwa enkizi ei akaba atakacwekwaga omu bwomeezi bwe bwona, habwokuba omwisiki ou akaba atunurraine na uwe omu kairimairima k'omunda ya motoka, akaba atali ondi n'ondi, baitu ni Nyakazaana omurungi we! Kandi hati enkizi, ensoni obutiini n'etuutu byakiraho ebya kara. Akasiswa oti rundi airukiire enjura omu rufunjo. Nyakazaana na uwe owaakaba amazire emyaka ebiri yoona atakabonaga Rweyamura, nahabweki atananyire biro binu nkooku ajwara, obu yayetegeriize ngu omusaija anyakuli ha siteeringi ya motoka ya ise, ou abaserukale baizire nibahambya tali ondi n'ondi, baitu ni Rweyamura enganjani ye, byamuteera ibumbakanwa eri akaba atakaitiranaga omu bwomeezi bwe bwona. Abanywani banu bombi obu baamazire kuhuna okumara akaanya, buli omu atarukumanya ebirukurabanganamu omu mutima gwa mutaahi we; nubwo Rweyamura yabalize n'iraka lye niritukumiramu kake ati, \"Abbooki omanyire okubinga motoka? Nyakazaana na uwe agarukamu n'iraka lye nirisisana nk'eryazindaara ati, \"Ntaaha niinyega baitu tinkamanyire kutwara motoka ekiinyumaanyuma.\" Rweyamura amugarukamu ati, \"Boojo kakuba ngikuhindurra, noosobora kugigarraayo noolindirra omufumu?\" Nyakazaana agarukamu ati, \"Ninsobora okulengaho.\" Hanyuma nubwo amukaguza ati, \"Kandi iwe obu hati ndaakusigaha ekiro kinu? Ija tugende hamu Omufumu araakutwara ha orukuraara\" Rweyamura akaba ataina mwoyo gw'okugaruka nambere baarugire, naatiina kusanga omufumu yaija naaserra motoka ye n'omuhara, n'okusobora kusoborra okuraakurataho ahonaho, nahabweki ayegumya ahakana naagamba ati, \"Abbooki oku tindukwija okugarukayo, ndaagenda nyenka n'ebigere ha ndukuraara. Ka ngikuhindurre ngiroze ha twaruga.\" Akubuka, anyoora ekisumuruzo asindika akooma k'okwakya eyaka, ataho etaara, agihindura agiroza ha agiihirege. Akingura orwigi rwe aturuka. Akingurra Nyakazaana atunuliire ha rubaju na Nyakazaana na uwe aturuka atarukwikiriza amaiso ge okwitiraitirana n'age. Ahingura aikarra omu kiikaro ky'omubingi. Rweyamura amukingira. Ayeehikaaniza kurungi ha siteeringi, agitamu giya agisimbura neegurukamu nk'abeega boona, kunu Rweyamura amutunuuliire bwisobwiso. Agenda mporampora okuhikya obu yahweriireyo. Rwenyamura asigara omu kairima aheeru n'omunda. Atandika okusosooza omuhanda gwe mpora, omutima gumulemiire, okugaruka omu ngoonyo ye. Arubata naayetantara ebyererezi by'etaara, n'enkiro zoona nambere basobora okumumanyirra. Agira omugisa ataaha omu sosoro senta hatabaireho anyakumukagwize noobukwakuba okumwemereza. Baitu obu yahikire omu kisiika kye, yasika ebikingyo yabigarraaho, yataho etaara kake yayerora omu ndolerwamu, yagaruka yazizimya ahonaaho, yaikarra ha kitabu kye. Obu omuhito gwe nubwo gwasisaine ogurukutandika buhyaka. Yayekaguza ati, \"Leero nyowe nkatangana ki?\" Kandi akaba nahikya okwekaguza kwo ati. Omu mwanya gw'esaaha nka ibiri zonka akaba ayeretiire abanyanzigwa aba akaba atakatungaga omu bwomeezi bwe bwona. Okubanza omulinzi Rwambuya ou yasigire yaiha amaino, enkongotera yagibanza hansi, hati asobora kuba ali omu irwarro ogu tarukumugondeza okwomeera. Oyongereho omuserukale wa Poliisi, ali omu yunifoomu ya Gavumente omucwi w'ebirango kumuteera akamuta hansi rundi hati ou barukubuya ebizigira byamaiso naamugondeza okuba omu nkomo, naakozesebwa n'amaani ajwaire bwarabwankoko. Kayongo munywani we ou arasanga nyenkya sente z'abandi zoona zigenzire, hanyuma bazimupaatiikeho okwireha, atunge n'ibara libi ery'okuraaza ensimbi z'abandi omu ofiisi kunu ebbenge eroho, ogu na uwe naamukyena noobu araaba atakamanyire ngu nuwe. Omufumu ou motoka ye yatwaire, tarukusobora kumuteekerezaaho kurungi. Deeru ihangamura omuligirwa we Nyakazaana, ogu na uwe akaba amwebingireho. Kandi hamu n'ebi hakaba hataroho businge hagati ye n'omutima gwe, oti rundi omutima tiguli kicweka ky'omubiri gwe. Baitu obundi yayegumyaga ayegambira ati \"Kasita nkaba ntarukwiba kwetungisa, nkaba ningenderra okutungira ondi okusemererwa\". Baitu eki nabwo tikyamumaraga. Yatandika okuteekereza ati nibasobora okuranga omu mpapura rundi na ha rediyo omuntu anyakuhutaizeege Omupoliisi na Rwambuya nkooku arukusisana nibaihirra ha kusoborra kw'abantu abo bombi, omuntu naasobora kundangayo. Nkole ki nyowe hati, haakire kakuba ntarazairwe! Omutima habw'okumusarra muno omunda, aikaliire ha kitabu kye omu mwirima ekiro akateekereza habintu bisatu ebi arukusobora kugenda hamuguha, naami ako. Ekimu naasobora kugenda ha muguha, naayehanika naayeita, naaculeeza ebintu byona abarukusigara nibagamba nibagamba baitu naaba ayemazireho ensoni n'okusaalirwa okwainakwo. Ekya kabiri naasobora kugenda naayeranga hali Baapoliisi naabagambira byona. Naayemera ensoni n'enkomo n'okufeerwa omulimo gwe na byona. Ekyakasatu naasobora kugenda hali omuntu wa Ruhanga omukuru w'eby'ediini naamwaturra byona. Hanu yaijuka ngu babarahiza okutaatura ensita z'omuntu weena anyakugenda hali bo okweijukya. Yaijuka kandi ebigambo ebi basoma Omu Kereziya ngu, \"Omusiisi obu azira akaleka ebikorwa ebibi----- alijuna obwomeezi bwe.\" Hanu yahurra omutima gwe gwaikyaho kake. Yateera akabbiriiti yarora ha saaha, yasanga ziri munaana. Yagira ati, \"Obwire bukyali hara.\" Yayekiika ha kitabu eruguru acwiremu kugenda hali Omukuru. Atalinde obwire kukyera kimu, akaba naataaga okugambiraho omuntu obujune bwe kitali eki bukaba nibwija kumunagirra nibumwita. Nahabweki obu bukaba nibutaabataabana buti uwe naaturuka. Kampala akaba agimanyire, nahabweki atatunge bulemeezi kuhika ha akaba naayenda. Yayeranga. Omukuru obu yamuboine yamanya ati, \"Anyakuraire kubi omumanyirra amazinduka.\" Yamutwara omu kisiika ky'ensita. Bali bonka babiri Rweyamura yayesumurra. Omukuru ahuliriize n'embabazi n'okuganyira. Obu yamazire, Omukuru yamugambira ati, \"Mwana wange hati omazire kwaturra nyowe, hati leka tuteeze amaju ogambire Isitwe.\" Baateeza amaju. Okusaba Rweyamura oku yasabire kiro eki akaba atakakusabaga. Obu yaimukire arugire ha maju ge, omutumba gwe gukaba nugwanguhirraaho n'omutima gwe gutarukumusarra muno. Baitu egi teri mpero. Omukuru akaikarra na uwe omu kasiika ako yamuhanurra ebi esemeriire okukora. Bikaba bitarukurahuka. Okubanza, akamuhanurra ati agende arole Nyakazaana amugambire byona. Akaba naatekereza ati nikisoboka kuba ngu Nyakazana ebigambo ebi tabigambiirege ise kandi talibimugambira, yamuha amagezi amwesige. Ekya kabiri yamuhanurra okugenda hali Pita Kayongo kumugarurra sente ezi, Rweyamura ezi akaba akyaina omu nsahu y'empale ye eya ha nyugunyu. Omukuru yamugumya ati, \"Nkooku ali munywani waawe naasobora kukuserekera naatakunaga aheeru. Na uwe mwesige.\" Omukuru obu yamazire okubaza ebi, bombi baaculeera okumara akacu. Rweyamura akaba naateekereza ati, Omukuru ainayo kindi eki araayongerayo. Obu yaboine kitaizire, nubwo yakagwize ati, \"Kandi taata abapoliisi mbakoleki?\" Omukuru yabanza yaikaraho kake naateekereza, hanyuma yamugarukamu ati, \"Abapoliisi baleke bakole omulimo gwabo. Obu baraakuserra bakakuzoora obaaturre byona, obu batalikuzoora, kiriruga hali iwe ira eki olikora.\" Rweyamura yaimuka yasiima, yaraga. Omukuru na uwe yaimuka yamukingurra orwigi yamuraga ati, \"Irooko ogende... .. Akwebembere.... Akwebembererege. Nyowe nkasiga Rweyamura naaturuka naakwata ogwe naanye ninkwata ogwange. Ebyamufiireho ebindi ntabimanye. Baitu ngoza kuteekereza nti ataleme okworobya n'okusingura engonzi z'omu mutima gw'omwana mugenzi we ou yagonzaaga ati. Kakonko Nyamugona Kakonko n'omukazi Majege, baabyamaga kitabu kimu. Kakonko akaba ali munyeete, kandi mugufu nk'enkonera, akulize amasurubbu ha munwa, acwekere oruhara ha mutwe. Omulimo gwe omukuru omu ihanga, gwali kwombeka n'amatafaali. Majege mukazi we Ihunde akaba ali w'okusemererwa nk'entaahi kandi w'okusandaara nk'entuuha hali abataahi aba haihi. na hali abamanyi ab'aheeru, busaho ayaakugizire obulyo okugamba ati, Majege asobora okwangana, rundi Kakonko okumwebiriikirra. Baitu Abagahya nkooku bagamba, \"Eby'omunju bimanywa embeba.\" Kakonko omunyeete omwombeki, obu yaimukaga ajwahire okukora bakamwihurra ebyokulya akalya, akaiguta akatemba kubyama, orusaya akata omu kaganja, ahonaaho atandika okugona. Amasurubbu ha munwa gwe eruguru, geetuuta gagaruka geegarra. Enju yoona omu kizima ogira oti rundi manyeki barungi harumu arukuteera ikondere! Majege omuhumakati bambi, hanyuma ya talitali y'eby'eka, yalindirraaga oturo twe ekiro, oturo muhuumuza enjwahi, oturo mugarra ncuro. Baitu bambi atugwijagirre nkaha omurungi! Kunu musaija we naahiriita naahiira enyindo obuzina, Ayasamwire akanwa nk'empyo. Baitu Majege omu makune n'engonzi, ebi akaba aina hali iba, akaijuka eby'omu isomero ira, abaana ebi baakoraga omu bbodingi, hali bagenzi baabo abanyeete abaaraaraga nibagona. Nkooku baasoobyayoga omukono mpora omwana, bamumiga enyindo n'ekyarugamuga omwana ahababuka, ahindukira kuli aculeera. Omubazi ogu, Majege akalengaho okugujumburra iba. Baitu obu gwalemaga okutamba, Majege omu makune amaingi, yasoromaga omubazi ogundi. Omubazi ogundi ogu gwali, okusindikaho iba n'enkokera naasisa nk'arukugamba ati 'Gira mpora tugwijagire Atwoki na Mahiiha ya hanu tehurra etaija okutusahura omu nju. Baitu okusindikaho kake n'enkokera eya Majege omunyiginya Omusaigi nakwo obu kwalemaga okutamba, Majege yagiraga obundi ati, \"Leka mmusindikeho muno rundi ikondere lyakuculeera.\" Baitu abantu nkooku bagamba 'Emiiguto hasemera inganaingaine!'"}
{"type": "monolingual_text", "text": "Habwokuba ebijumburro bya Majege hali iba arukugonzebwa Kakonko bikamuleetera okubiihirwa kukooto okwarugirwemu Kakonko omunyeete okwebiriikirra Majege we enganzi hali isezaara Rufundamu Omusaigi omuka ye ey'ekyaro Busaiga. Naayoleka isezaara asaliirwe. ati, \"Majege omukazi wampaire tampa businge kuhuumura. Obu mba nata orusaya hansi, atandika kummiga enyindo. Obu mba nasa okutwalirirwa, ansimba enkokera omu mbaju! Ngarurra ebintu byange otwale omwana waawe.\" Rufundamu omuzaire w'abaana yahindukira Majege asaaliirwe. Yamusimba ekikaguzo nagamba ati, \"Majege mwana wange.\" Mugenzi waawe omwenza ki?\" Majege omutezi nk'abenda yagarukamu nk'atarukwenda. ati \"Ebigambo nkaba mbikabiizeeyo, leka hati mbite aheeru. Eky'okuraara muro nkabona kingi, habw'okugona kw'Atwoki. Obu araaba atarukuunyenda, Araali muhe ebintu bye agende. Nyowe kansigale hanu mbyame, ntarukusisiimurwa entogoro za Boopi. ntarukuhababurwa amakondere g'Atwoki!\" Rurondooka Omusaija onu Rurondooka ou orukwija okusomaho akaba ali musaija agumiire eka, araihire, nairagura omubiri, aine ekiimironko n'omutwe gw'akabengo ogukaba gutandikire okucweka oruhara, amaino g'obutaagi, n'enyindo y'omujuba. Omu kutwarra hamu, akaba ali murungi w'okusemererwa kandi w'amakune. Rurondooka akaba aswire aine n'abaana bataano Mukazi we Asita Kyaligonza akaba alindiire haihi, kijumba ky'Omwitirakati. Akaba ali mukozi ayagonzaaga eka ye n'abaana be. Baikaraga omu rubuga orukuru orwa Gulu omu nsi y'Abacooli. Rurondooka yagonzaaga muno okunywa amaarwa, baitu omutwe gwe gutarukusobora okugalema. Yakoraga omu kitongole kya Piida. Habw'okunywa kwe oku okwingi, omwezi ha gwahwerahoga omusaara gwe yabaga agucwire amatu, gusigaire guli kipumpu okuhikya akasumi obu kaahikire ab'omuka obu baalemerwe okutunga akasura k'okurunga omukubi n'akasukaali k'okunuliisiriza aka caai. Omukazi enkinzo tiyamuhwaga omu ngaro, okuteera ebikoba n'okwigarra waihuru. Akasabbuuni k'okunaaba kaabaga k'okujumira omukago. Ez'okuheererra abaana n'okubagurra yunifoomu zaabeera kimu z'empambiiro. Kyaligonza yalemesebwa nkooku araarolerra eka n'abaana. Rurondooka ibara lye lyonyini likaba liri Jeemusi Itungo, erya Rurondooka bakalimurukirra habw'omulingo ogu yarubatiramuga obu yabaga amazire okugeeseesera. N'omukazi na uwe bambi bakaba nibamwetera ekirukirro kya iba, bati muka Rurondooka. Tikyamusemezaaga. Asita Kyaligonza obu yaboine hookwiha akantu hoona halemere yagira ati \"Kanyecwere amagezi nkonyere abaana bange\". Yatandika okusuubura n'okuhiisa amaarwa, habwokuba akasanga ngu nikyo kintu ekirukukira okuleeta sente nyingi ahonaaho. Baitu obulemeezi obu yatangaine nubwo bunu, ha kiro eki gaahyeramuga, Rurondooka yagendaga araaliza banywani be boona agabateekera banywa bagondora nk'abarukusemeza kwo obugenyi bwa munywani waabo. Kandi tiyagarukiraga aho honka, habwokuba obwire obu bwakyaga nyenkya, obusente bwona omukazi obu yabaga atunziremu abumwihisaayo n'okumukanga n'okucoomera nukwo agende nabwo abunywe obu arainuka. \"Baitu amagezi tigaba g'omu,\" embuzi neegambira engo. Kyaligonza obu yaboine byaba biti, yacwa amagezi yatandika okuhiisizaaga amaarwa ge omu bataahi abakaba beetegeriize obulemeezi bwe obw'okuliisa, okujweka n'okuheererra abaana. Baitu nabwo akasente koona aka yakatundaga obu kaasigarahoga akagira ha akaserekere, obu yaijaga akaserekurraayo agenda akanywa. Abasaija abarukukira obwingi bamanyire okuteebereza kurungi nambere abakazi bakira okusereka ebyabo. \"Akwirukya nuwe akuha amagezi,\" aba ira nkooku bagamba. Kyaligonza obu yaboine ebi byona bimulemeseze, yatandika okuteekereza muno akaikaro akandi aka asobora okwahuramuga obusimooni bwe obu, obu akaba naasonda. Ahonaaho ekiteekerezo kyamwijamu nikiteera nk'omuyaga nikiiruka nk'akairiringwa, baitu yakikwata n'amaani yakigumya yagonza okukirengaho arole. Rurondooka akaba aine ekintu kimu eki yagonzaaga muno, kandi ekitaramurugahoga noobu yabaga atamiire ata, noobu yabaga akondiize nkaki. Niyo enkufiira ye enkooto erukusisana nk'eza Baadiisi baajwaraga ira baitaireho n'ekyapa ky'entuuha. Enkufiira enu ekaba ekozerwe n'amagezi, ina omwaya omurusu rwayo n'ogundi omu mbaju zaayo. Kyaligonza yateekereza ati, \"Ekiikaro ekirukukira oburungi n'obusinge okuserekamu ensimbi zange, iba nyowe nukwo akaleka kuziinyibaho n'okuzinyihisaayo, nukwo kwita ha mutwe gwe. Ekiikaro kinu busaho n'omu asobora okukyekenga noobukwakuba okukiteekerezaaho.\" Nahabweki, Kyaligonza eki yakozere nukwo kumalirra okuserekaga siringi ze zoona omunda y'enkufiira ya iba nukwo kugamba ha mutwe gwa iba Rurondooka, hanyuma y'okwihingisa akaita omunsimbi ez'empapura. Omwami we obu yagarukaga ekiro naarondooka ataine agabaza n'ageemerra, esapeeho akagyeiha ha mutwe naataratara akagihanika ha musumaali gwayo ekeesimba nk'ekyapa ky'abateezi ba mairo, akatemba omu kitabu kubyama, enyindo akaihiira obuzina, akatandika okugona, atakyamanya ebirukufa aheeru, Kyaligonza asoobooka mpora ahanuurayo enkufiira agitwara omu kisiika ekindi, acumika akatadooba, asuukura omu bisweko by'omunda y'esapeeho abbwekayo obuguuda bwe. Abaziira aburanganiza kurungi, agigarra ha musumali gwayo etungeera. Agarukayo abyama. Kyaligonza obu yabonaga nooti ez'itaanoitaano n'ez'ikumiikumi zaakanya, aziihayo azihingisamu eza abiriabiri. Ez'abiriabiri na zo obu zaahikaga omu kikumi, ezisereekurrayo azihingisaamu eza kikumikikumi nukwo haleke kuzooka ikuuma lyona rundi okulemeera okutali kw'obutoosa, baitu ebbenge ye ikale nkooku yakahangirwe. Omuzaano gunu gukaba gutandikire kunurra muno omukyara Rurondooka. Yaguzaanaga limu rundi kabiri buli sabbiiti. Akasumi obu kaahikaga kugurra abaana engoye rundi kubaheererra fiizi, hati ebikaba bifookiire kimu gabu ye, agenda omu bbenge ye ha mutwe gwa iba, asereekurrayo ezi arukwetaaga amara amabanja ge, agura ebi arukwenda, hataroho n'omu akengere ha aihire sente. Obumu habw'okuburabuza obusinde, rundi obu yabonaga iba amutaireho muno amaani, yagiraga sente nke ziti aiserekanambere zisobora okuzooka bwango, iba aigwaho agenda asemeriirwe nk'anyakutwaire eky'omuhendo ntamanya airukire na byoyanswa enswa zoonyini zimuli ha mutwe. Ha kiro kimu, Rurondooka akagaruka omuka atabire, amabanja gakaba gamuhinguraine n'ensimbi z'okunywa akaba atainazo omu nsaho. Akagaruka omuka karaho okukira bwona. Akaija naaboya, naaserra akaiho ha aratandikira obulemu oburamutungisa sente omunsaho, akagarukayo. Habwa Rurondooka okutaahaga obwire buhoireyo buli kiro buli kiro, omukazi akaba amanyiire okwihura ebyokulya bye akabifundikira kurungi, akabimuteera ha meeza ha rubaju nka hali. Obu yagonzaaga okulya alya, obu ataarasiimaga aleka. Leero kiro kinu obu yaizire yafundukuraho esahaani, yabikwataho yasanga bihozire. Yaboigorra omukazi ati; \"Binu ocumbire byokulya ki? Buhoro nk'obuhoro buli! Mukazi iwe kokangaya ira tomanya oku mba baro? Abaana abo booha? Eka enu egira nyineeka ondi? Habwaki buli kiro buli kiro ondiisaaga obuhoro? Mpa sente ezi otunzire hati ngende omu hooteeri nyeserurre ebyokulya ebirukutagata ndye.\" Kyaligonza: \" Nyowe tiinyina....................\" Kyaligonza obu akaba atakamazireyo eki erukugamba, yamucwamu bwangu naahagukira haiguru ati, \"Sente oinazo. Bakangambira ngu hati amaarwa ohiisiza omwa Nyangoma n'omwa Kaiti, kandi byona nooha yakuhaire orusa okuhiisizaaga oku amaarwa?\" Kyaligonza na uwe abaza kunu na iba naaleeta ati, \"Nkugambiire nti hati tiinyina sente, ezi nyikaire nyinaho nizo ngulizeemu sukaali n'ebyokulya by'abaana.\" Rurondooka aguniriza ati, \"Kandi ezaasigaraho waitaha? Omu bwato bw'amaarwa bwona nihasobora kurugamu siringi ezi zonka? Obu oraaba noogonza obusinge, leeta sente hati hati. Amahembe galiira ha nte.\" Kyaligonza na uwe akayukire amugarukamu ati, \"Hati orusoma runu rwakaba kutandika, orasaswire fiizi z'abaana nandi orabaguliire engoye z'okujwara? Iwe obu obona nibagenda nibasoma nibajwara nibalya, ogira ebi byona birugaha? Bitoonya kuruga omu iguru nk'emaanu? Ngira biruga omu kwehaahatira n'okufaabbiina kwange. Ninsisana oti rundi tingira musaija, n'abaana oti rundi tibagira isebo. Iwe ezaawe okora zoona oitaha?\" Iba Rurondooka amugarukamu ati, \"Tikiri kyawe iwe omukazi okunkaguza sente zange ha nzita. Nyowe mmanyire nkooku ntegekera eka yange. Iwe nooragirwa okuunyoleka mbere ota sente zoona ezi oiha omu maarwa n'omukisura.\" Kyaligonza amugarukamu ati, \"Ziheererra abaana baawe zibajweka, zibaliisa.\" Rurondooka naayeyongera okubaliza haiguru n'obusobozi agira ati: \"Nyowe ninkusaba ezisigaraho, nizo ndukwenda hati hati bunu kiro kinu.\" Abatobato omu bitabu bakaba batandikire okukangarra n'okwimukya emitwe n'obutiini nibagira bati, \"Leero aiziire kara kiro kinu Isiitwe!\" Omulingo Rurondooka ogu akaba alumu kiro eki gukaba nigusisana nk'ogw'omuntu owaakaba ataine kwo kantu omu nsahu, kandi ekya kabiri nikisisana ngu, omu kasumi kanu amaarwa gakaba gamusweriire kimu obu ataagatayoga ayesanga atarukusobora okuteekaana. Habwokuba nukwo kiba kiti abantu obu bahinguraniza etamiiro okumara omwanya mukooto. Nukwo nu maau wange ntakwikaizeeho, Jeemusi na Asita obu bakaba bali omu nkungani enu, ekiniga kya Rurondooka kyaswakirirra kimu, yakwata omukyara we Kyaligonza yamusika yamuhuumiza ekisiika yabanzaaho obuso. Obu akaba atakabuurwire, yamukakamu oruhi omukazi yakunga abaana boona omu nju baayekanga, ab'obwisiki baatandika okurra. Rurondooka ateera amurabaho ahwera omu kisiika ha kaifo, atandika okutindura ebintu byona naaserra sente ezi araanywa kiro eki. Hanyuma y'okwanjalika ebintu, yagwaho orupapura rumu rwa siringi ikumi omukazi oru akaba ahamiize nambere yayetaga hara, nuho omu kisago kye omunda omu pamba. Rurondooka arugayo n'obusinguzi arukwasire omu ngaro naarwolekereza omukazi ati, Nambere enju yabo ekaba eri hakaba hatali hara okuruga ha Poosita, kyali nk'ekicweka kya mairo kyonka. Asita obu yagenzireho omwanya muke, ebintu yasiga yabisereka ha muhanda rubaju habwokuba bikaba nibiremeera muno. Yarubata naahyabiriza, naagenda kake naarora enyuma habw'obutiini okuhikya obu yahikire ha Poosita. Yataaha omu kasiika K'esimu, yaterra aba takisi, yabeeta okwija okumusanga ha Poosita. Akaija kubona izire takisi neeyemerra ha Poosita. Yagiirirra yagambira dereeva ati; \"Niinyowe nkwesere ningonza ontwale Patiko, baitu ebintu byange biri omu maiso aho, ndakuragirra oyemerre.\" Nandi omubingi wa takisi ati: \"Ikarra tugende.\" Yaikarra ha ntebe enyuma akangaraire, amaiso gamuli omu idirisa aheeru omusaija taikara kumuhinguza ebintu bye omu mwirima. Yamwemereza obu baahikireho, Kyaligonza yaruga omu motoka, dereeva akaija okubona omukazi naiha emigugu ebiri omu kisaka nagireeta, yaturuka aheeru yamukoonyera baagita hakaanyuma ka motoka. Dereeva yakenga ati haroho ekisobere hali omukazi ogu kyonka tiyakaguza. Baitu yamugira ati; \"Mukyara noomanya nkooku Patiko kiri mairo nk'amakumi abiri okuruga hanu kandi nkooku kisobora okukutwaraho siringi nk'amakumi ana?\" Kyaligonza yagarukamu naikiriza ati, \"Ego ninkimanya kurungi, tugende oleke kutiina niinyija okukusasura.\" Kyaligonza akamanya omunda ye ati, \"Kasita ningenda owaitu noobu iraaba itahikire ab'owaitu baliyo.\" Dereeva motoka yagiha omurro, yacumika etaara yahweza kurungi. Oruguudo kuruga Gulu kuhika Patiko rukaba ruli rurungi, rutereekeriire rutarumu na busozi, kandi obwire habw'okuba bw'ekiro ha kaba hataroho motoka nyingi omu muhanda, nahabweki batasiimbye batahikire ha nkubuko y'owaabu Asita, Patiko. Yamutaahya omuka ya ise na nyina n'abaabu ha yazairwe. Rurondooka obu yagarukire omuka omu itumbi akaija naayeta kunu naahaaka omukyara we, naagonza okugarra obusinge n'okumwebesa ebibairehoga kara. Baitu atahurreyo iraka erirukumugarukamu. Obu yahikire omu kisiika ky'omuhara omukuru yamusisiimura yamukaguza ati: \"Nyina inywe araha?\" Omwana yamugarukamu ati, \"Agenzere Abohere ebintu bye byona yagenda.\" Rurondooka atagarukemu, akahuliiriza ebigambo by'omuhara ahunire, hanyuma yakubuka yagaruka omu kisiika ky'omukyara we. Obu yayeyongiire okurora n'obwegendereza, akasanga kwo engoye ze zoona zitarumu. Ekindi akarora ekisiika kyona nikisisana nk'ekinyakutindwirwe abasuma, ebintu byona bigangalikirwe kunu na kuli. Rurondooka akaba atakyaijuka ngu eki nuwe akikozerege kara kiro eki, obu akaba naaserra sente z'okumugarraayo okunywa. Obu yazoire ngu suutukeesi y'omukyara we na yo ekaba etali omu kiikaro kyayo yagumya ati, \"Asita eki agambirege akikozire kwo\" Yaikarra ha mugoma gw'ekitabu atuntwiire, amaarwa gaasisa agarukumuhwaho. Yayekaguza ati, \"Boojo asobora kuba agiiraha omu bwire obu obw'ekiro?\" Baitu yayegumya ati; \"Tagiire hara, nyenkya araagaruka. Hanyuma yatemba ekitabu kye yayesweka yabyama. Asita onu omukazi ayazookaga kurungi, kandi nyinabwenge mali ayagonzaaga abaana be na iba, noobu iba araaba akaba aina obuceke obu, ataikirize Rurondooka kugwijagira obu yatembere omukitabu. Rurondooka na uwe yagonzaaga muno mukazi we kandi naamutamu ekitiinisa; baitu kandi haruguru ebi yamukoraga tibyayolekaga ngu naamugonza kwo. Omu mutima gwe haimukamu obulemu bw'amaani, omuntu okukora kubi ou orukugonza kandi ou orukutamu ekitiinisa. Nyenkya Rurondooka akaimuka kara. Obu akaba atakagenzire omu ofiisi, yabanza yayerabya omu bataahi okutata rundi Asita taikara kuba nuho agenzerege. Baitu hoona obwokurorraho obu yarozire bukaba nubwoleka ngu tagiireyo. Yagaruka omuka abaana batakagenzire omu masomero okusoma. Baamwizira omu omu nibamusaba sente z'okuhayo habw'ekyanyamusana omu isomero. Obusente obukaba busigaireho ekiro yabwekokoora yabubaha. Abaana baagenda omu isomero. Omunyoro Rurondooka yasigara naaboha enju ataine w'okusigaho. Omu Piida nambere yakorraaga, bagenzi be bakazoora ahonaaho ngu haroho ekinyakusobere hali Rurondooka waabo ow'obutoosa ou bamanyiire ow'okusemererwa n'okusandaara. Abamu bamukaguza bati, \"Jeemusi obaireki leero! Oli kubi?\" Baitu yabagarukamuga naayegumya haruguru ati ali kurungi. Baitu omu mutima akaba aina ensoni haw'okwijuka ebigambo ebi agambirege ekiro naakungana n'omukazi n'abaana nibahurra, habw'okuteera omukazi n'okumucundubuura kumuhuumiza ekisiika, n'okugenda omu kisiika kye akatindura ati ebintu bye. Omu kasumi ako, Rurondooka akaba akengere ngu Kaligonza agenzere kwo owaabu. Yahurraaga aine ensoni okuteekereza nkooku asobora okugenda omu maiso ga Isezaara okutongana n'omukazi. Ebi byona bikaba bireesere okuhinduka ha nyikara ey'obutoosa eya Rurondooka, bataahi be aba akora na bo obutoosa ei baayetegeriize ahonaaho."}
{"type": "monolingual_text", "text": "Baawabisoro obu baahuliire okukunga kwa Mukama wabo, ahonaaho bamanya ebintu oku bigenzire kubi omukikaali. Baakora orukurato okurora kiki eki baraakora. Abamu omuli bo baahanuura okugaruka omukikaali, bakalindiirra okugaruka kwa Kibbaate nukwo hanyuma bakamwehongera akaba mukama wabo. Abarukukira obwingi, eki baakyanga, baacwamu obutagaruka omukikaali; kandi baakoma Warutale nuwe kuba mukama wabo omukiikaro kya Warujojo. Warutale ogu na hati nuwe akyali Mukama w'ebisoro. Baitu baawabisoro abo, noobu baraaba baacwiremu okutagaruka omukikaali, kandi noobu baraaba baakomere Warutale nuwe kuba Mukama wabo, bataleke kuteekereza ha bulyo obwaleetiire Kibbaate kwija kubaseesira. Boona bakamanya ngu akabi kakarugiirra hali bo kuseesira abantu hamu n'okubaaka ebyokulya byabo. Enjara ei baabanagiire niyo yahambiriize Kibbaate kwija kubaseesira. Hanyuma y'okwetegereza ekintu eki, boona hati bakacwamu obutongera kugaruka kwerengeerraaga omuntu Baacwamu bati, \"Buli wakisoro weena araagonzaaga kulya ekyokulya ky'omuntu, agendege omubwesereke rundi omubwire bw'ekiro\". Hanyuma y'okusingura Warujojo, Omukama wa baawabisoro, Kibbaate kya Kaseegu akalinda okuhikya obwire bwizire nukwo arole kiki ekiraabaho. Omukairirizi, akabona baawabisoro bali, abaacwiremu okugaruka omukikaali, baizire okumwehongera. Obu bakaba batakamuhikire haihi, yabakaguza eki barukugonza; obu baraaba nibagonza obulemu rundi obusinge. Boona bakamugarukamu bati, \"Nitugonza kutunga obusinge naiwe. Otulemege kandi otujunege buli kabi koona akaraatwiziraga.\" Obu yaboine oku bamwehongiire kwo omumananu, yabaikiriza baataaha omukikaali. Omuli bo numwo haiziire baawabisoro boona ab'omuruganda rw'embogo, engabi, empisi, engo, n'empungu. Kibbaate kya Kaseegu akaraara n'ebisoro ebi ebyamwehongiire. Obwire obu bwakiire nyenkya akagenda kutabaarra ise na nyina baija kwikara nawe omukikaali eki yabingiremu Warujojo, ekinyakurumu ebyokulya ebingi biti. Ensita mutabani wabo ei akaba ayangire kubamanyisa, bakagimanya omukasumi ako. Baasemererwa muno, kandi baikiriza ekya mutabani wabo yabagambiire Okwongera habyokulya ebikaba biri omukikaali kya Warujojo, Kaseegu hamu na mukazi we Mbahe bakalima ekyokulya ebindi bingi. Abantu abakaba basuuhuukiire omunsi eza hara muno, bakahikwaho amakuru ag'okusingurwa kwa Baawabisoro, hanyuma mporampora baija okwikara na Kibbaate hamu na bazaire be. Kibbaate kya Kaseegu akaswera yazaara abaana baingi muno. Yafooka mukama. EBY'OKWEMANYIIRIZAAHO ENYATURA Y'EBIGAMBO Gamba emirundi nyingi noorahukiriza oti: \"Enjojo tecw'itojo obu ericwa ligicw'igigo\" Weesisaniririze okuba ntale ensaija, hanyuma mugenzi waawe ondi abe ntale enkazi. Nubwo hati mugambe ebigambo abantu ebi baagambisize entale na nkazi yayo muti: Entale ensaija: Lyange nyenka, Lyange nyenka! Entale enkazi: Likwatanizibwa, Likwatanizibwa! Entale ensaija: Katalibwoya anura! Katalibwoya anura! Entale enkazi: N'engiri pai! N'engiri pai! Entale ensaija: Ekiringuza egaali! Ekiringuza egaali Entale enkazi: Ebyawe k'obikwata noobirya! Ebyawe k'obikwata noobirya! Entale ensaija: Ka bwere nkutendeke! Ka bwere nkutendeke! Entale enkazi: Ijweri obu waisire ensama k'otarantendekere! Obu waisire engiri k'otarantendekere! Obu waisire engabi k'otarantendekere! Entale ensaija: Olifa nako! Entale enkazi: Nfeko nako! Entale ensaija: Olifa nako! Entale enkazi: Nfe nako! Kaguza mugenzi waawe emirundi nyingi noorahukiriza oti: \"Ohiigiiraha? Ohiigiiraha? Ohiigiiraha?... Mugenzi waawe na uwe akagarukemu naarahukiriza ati: Bukanga! Bukanga! Bukanga!... Hanyuma y'okurora ngu omugambisize ekirukumara, hati mukaguze noorahukiriza nkooku okabairege nookora, oti: \"Waita ki? Waita ki? Waita ki?\" Na uwe naaaragirwa kukugarukamu bwangu, naagamba ibara lya buli kisoro kyona eky'omukisaka rundi eky'omumaka g'abantu, kibe kiri kyekuurra rundi ekirukurubasa amaguru ana, ekihaarruuka rundi ekiikara omumaizi, ati:\" Ensa, ensama, enkoko, empungu, omunya, encu, entale, embogo, n'ebindi nk'ebi...\" Obu oraabona ali haihi kujwaha, hati omukaguze oti: \"Walya ki?\" Ekisoro eki araalya kiraarugiirra habwegendereza bwe Kyonka otamusekereza habw'okulya ekintu ekitaliibwa. Muhe omugisa na uwe akukaguze nkooku na iwe obaire noomukaguza. Omukukora muti, muraasanga mumazire kwega amabara maingi ag'ebisoro by'omukisaka n'eby'omumaka. 4. Ebihangwa ebimu bakabirukiirra amabara nibarroorra hangeso zaabyo. Kyonka okwihaho okumanya engeso zaabyo ezi, omuntu obu ayatura amabara gaabyo ago omumulingo gw'ekitongeerro, gamuleetera kwenihira omunyatura ye ey'ebigambo by'Orunyoro Orutooro. Hati na iwe gaatule oti: Omunyeerre Itwaza, Embeba Kabumbuguza n'Omusu Kabumbuguza. Orusuzi Koolekano, Omunya Karaabeesa, Entabijuguta Runego n'Ekikonkomi Runego. Haroho ebiteburo ebirukukwata ha bihangwa ebimu! Bigambe omumulingo gw'ekitongeerro, kandi ozoole n'obulyo habwaki baabitebwire kwo bati: Kikonkomi anura omwokyo, Kidongodongo w'orusaya! Nsohera anura enuuni, Kanyamunya anura enfundo kandi Mubu anura ibbango!"}
{"type": "monolingual_text", "text": "Kalyaki na Marunga Pita Kalyaki omusaija enyamibwa ou orukwija kusomaho omu mpapura z'akatabu kanu akaba ali musigazi w'emyaka abiri na musanju, w'emibiri ebiri, akaba akuzire amatukire n'ekyemo kirungi w'ensaya z'emihoiho, n'amaino g'ensiika akaba aine omutwe gw'ebyeyera n'enyindo y'abahuma ayamuroraga weena yamuligiraga, musaija murungi, kandi oburungi bwe nawe akaba abwemanyire. Musigazi mwecumi, ayamaraga omwanya buli kiro naakoraho isoke rye, amaino ge, omuleju gwe ogw'eruguru y'omunwa, ogu yakyahaga kurungi gusemeza abarozi; obundi yakuzaaga ebitarra. Okujwara kwe yakurolerraga nkooku ya rolerraga enzooka ye omu bantu. Yajwaraga empale eraihire, n'esaati ez'omulembe, n'ekooti ezirukwanguhirra ez'omusana, obundi yajwaraga enkufiira enungi na yo erukwanguhirra, ei yayetahoga kanyarubaju, hatali nk'abantu boona oku baijwara. Yagonzaaga kujwara gaarubindi ezirukwiragura ziroho akaguha akarukwiragura nako, ezaamulengiiziraga omu bikya obuzaabaga zitamuli ha nyindo. Akaba ali Mugweri mwihwa w'Ababiito. Ise ha yaferiire akaba ahikire ha bunyoro bw'isaza. Kalyaki akaba asomere yahika omu masomero ga Sekendure. Ha kiro kimu omusigazi onu Kalyaki obu yagarukire omuka y'owanyina Bukwali orwebagyo ataire orupapura rw'amakuru omu nkwaha, akwasire n'akapakiti ka bisikiti, akasanga owanyina Violeti Nyakaisiki amulindiriize yamugira ati: \"Koowe Acaali\" Nawe yamugarukamu ati: \"Koowe Abwoli\" Yamujuna ebi akaba akwasire namugira ati: \"Leero koiizire ojwahiireyo kundi kiki? Nandi Kalyaki ati: \"Banza ogende ontekanirizeeyo akakopo ka caai oije nkugambire.\" Nyakaisiki ahingura hakaanyuma omu icumbiro ateekaniza caai enogere kurungi, nk'owanyina oku yagonzaaga, agimuleetera ha mulyango, aleteeraho n'ekikopo kye, habwokuba nawe akaba atakanywire. Obu yamazire kugimuteera omu kikopo, yakimwiriza haihi, amugira ati: \"Mhu, gira turole, bintebeze ebikufwiireho kiro kinu omu rubuga.\" Akasibura ebohiire, habwokuba Kalyaki akaba anyina ekihika okutebya ekimu eki yaboine, nkooku n'owanyina Nyakaisiki akaba aine ekihika ky'okuhuliriza. Agira owanyina ati: \"Abwoli mmugwireho anyakuntaaha ha mutima, ou ndora buli kiro omu birooto byange, murungi nk'amata, naanuliirra nk'obwoki, kandi amagezi ga Ruhanga goona omukubumba omuntu akagamaliza ha ngingo ze. Akamuha omutwe gw'ekisorongyo n'obuso butiire empuuga, amaiso ge oti rundi gararagara, akamuha akanyindo k'engusuuru, n'amaino g'obutaagi, yamwongera ebikya by'entwiga n'amaguru g'enziringe, yamutaho ekyemo ky'omu bantu, n'omubiri ogurukumuliikana. Akamuha n'iraka erirukuheheera, eriijuliriza oburungi bw'omukazi weena. Ebyokujwara bye ni bimufubata kurungi, by'ecumi nk'omujwazi wabyo.\" Obu akaba nabaza ebi byona n'ekihika nk'omuntu oku aba naatebya ebyokulya ebi yaliire byamunurra muno, Nyakaisiki amutaireho abiri n'ebimwemwe ha maiso n'ekikopo kya caai eki akaba naasa kwimukya kuta ha munwa abandize yakyegeka ha meeza, nkooku Kalyaki na uwe akaba akozire, nubwo yamukagwize naaseka n'okuhunirra ati: \"Deero nooha ogu anyakukumaziremu omutima ati; tomugamba tukamuhurrra?' Nyakaisiki akeeyongera okutangaara obu yahulire owanyina naamugarukamu ati: \"Abwoli timumanyire! Omulimo gwawe ndukwija okuk√∫ha nukwo kumundondeza okuhikya omuzoire.\" Nandi Nyakaisiki ati: \"Deeru nyowe ninsobora nta kuronza omwisiki anyakukutaaha ha mutima, kandi oworora omu birooto byawe, baitu owotakaboneraga kimu, kandi owotangambiire ibara!\" Hanu Nyakaisiki aimuka ekikopo kye kukit√° ha munwa naaseka habwokuba akaba naagenderra kusisana nk'arukuburanganiza owanyina Kalyaki. Kalyaki ayanguha kugarukamu bwango ati: \"Onu hati ou ndukukusubirirra mmuboine n'amaiso gange kiro kya hati. Mmusangiriize omu Posita; twaba nitugenda Kilembe na Sebi, yayemerraaho kake ha posita kwihayo ebbaruha ye ya Regisita, na nyowe namukurata omu posita offiisi. Nyikaire ninkyatamu nti okuguru gaanyoleka omwisiki ogu ou naruga kukutebeza burungi butoonya, akaba ayemeriire haihi n'emeeza nabaza na mmutaahi we, naikara mmurolerire uwe atamboine, namwiha ha nono namuta ha kasoke eruguru, nagira omunda yange nti mwana wa muhuma we okasemera!\" Deeru obu baikaire nibaija kuturuka nubwo twitiraitirainege omu mulyango namuramukya, yangarukamu n'okusemererwa nk'anyakuumanyire; baagenda. Sebi aikaire amazire kwihayo ebbaruha ye omu posita, arugayo naayanguhiriza tukingura motoka yaitu tugenda. Obu mmukagwize nawe obu araaba amanyire omwisiki ogu yahakana. Kuruga obu Abwoli n'okuhikya hati buli kintu kyona eki rukunyija ha mutima omwisiki tarukukiikiriza kwikaramu. Nyakaisiki ayongera kumukaguza nk'atarukwikiriza owanyina ebi amugambiire byona ati: \"Deeru ogu barungi naasisana ki anyakukumaziremu omutima ati? Kalyaki: \"Nkugambire nti naasisa amata, kandi naajwa nk'obwoki, nooragirwa kumunserurra obu oraaba otali w'okwikara noncumbira caai, noonyarra n'ekitabu ebiro byawe byona.\" Nandi Nyakaisiki ati: \"Nyowe Acaali tinkajwahire kukucumbira caai kyonka naanye kirinsemeza okugira muramukati wange.\" Kalyaki yagira ati: \"Obu twikaire nitumubazaaho na Sebi yagira ati.\" 'Naasobora kuba mwegesakati'.\" Kandi nyowe ngenderiire okurora ha nkumu ze tiharoho mpeta, noobuhookuba ey'okujumbirwa noobuhookuba ey'okuswerwa.\" Nandi Nyakaisiki ati: \"Obu araaba alimwikazi wa munu turaamumanya, obu araaba ali mugenyi nabwo turaamwetegereza. Akasi kaitu kake n'orubuga rwaitu rukyali rutoito omuntu tasobora kuburramu; n'abantu b'omwaitu munu bakwima byona tibakwima ngambo, obu baraaba baamuboineho kandi bamanyire okuligira balingambira, kyonka omurungi omu maiso g'omuntu omu asobora kutaba murungi omu g'ondi, rundi nkooku abandi bagamba: \"Tikinurra matama abiri.\" 2 Pita Kalyaki akaruga omu Isomero ali w'emyaka abiri nebiri, ahonaaho yatunga omulimo gw'okukora omu Kampuni y'etaaba naaguza segereti. Akaba ahairwe kukorra omu Bugwaizooba bwa Uganda. Habw'amakune ge n'engeso ze ez'obuntu n'okubaza kurungi n'abantu akaleetera Kampuni ye abaguzi n'amagoba maingi; baitu hanyuma y'emyaka esatu bagole be bakamwemereza nabakozi bagenzi be abandi, obu baagwire omu musango gw'okuburanganiza etaaba, peterooli na sente ezimu. Gunu omulimo obu gwa muhoireho guti yagira ati: \"Kangye Kenya.\" Akahikira ha basaija ba Kampuni enyakuguza peteroli okusabayo omulimo. Habw'omugisa gwe atasimbye atagugwireho, omu ba kampuni ya Shell. Baamukwasa Motoka okugendagenda naaranganiza amagita-ago naakebera na bbomba ezinyakugaguza hoona hoona. Na gunu omulimo akagugonza kandi akagukora kurungi. Bakama be baamusiima kyonka omu by'okuhemba bye eby'ensimbi, byona tibyasangwaga bihikiriire kimu, n'obu araaba yabikiraanuraga n'akalimi ke. Hanyuma y'emyezi ikumi na munaana naakora omu Kampuni enu Kalyaki akaheebwa okuhumura kwa Sabbiiti ina; yagonza okugarukaho owaabu omu Uganda nuho okuhuumurra. Obu yahikire Kampala yasangaho abasigazi abamu aba yamanyire ira, n'abandi aba yasomere na bo, baatandika okusemererwa ekiro n'omusana omu Kilaabu, n'omu biikaro by'okuziniramu. Akaba yakamara Kampala ebiro ikumi, baamukwata hamu n'abasigazi abandi bbana habw'okwiba motoka n'okuburanganiza ebintu ebikaba birumu. Omusango obu gwahikire omu kooti y'omuramuzi wa Masaka, motoka ha bagikwatiire, Pita Kalyaki, akatongana yagwejuura, baitu bagenzi be gwabasinga. Akabuyangaine k'omusango gunu kakamutwarra akasumi ke ak'okuhuumura kandi nambere kaahweriireho ebiro bye eby'okuhuumura bikaba bihinguraineho. Kandi eky'omugisa gwe mubi bakama be omu Kenya na bo bakaba bamanyire nkooku yagwire omu musango gw'okwiba motoka. Obu yagarukireyo akeereriirwe akakora kubi kutabaza amananu goonyini, yababiiha ati akakeererezibwa oburwaire kunu omu biro binu eby'esimu n'empapura zamakuru na Rediyo n'akacumu n'ekalaamu, n'abapolisi n'abambega, kizibu kubiiha ebisuba batakuzonzoire. Omu nsi z'abajungu ez'amagezi banyina n'ebyoma by'okukenga abantu obu baraaba nibabaza amananu rundi nibabiiha. Nubwo Maneja yamwesire ya mugira ati: \"Pita nsaaliirwe muno titurukwija kwongera kukukozesa omu kampuni enu, emirimo yaawe ky'amananu nyikaire ningisiima, naiwe ninkugonza, baitu nikisobora okuleetera abaguzi baitu n'abakozi ba bomba za peteroli okuteesiga Kampuni okurora nitukozesa abantu ababaireho omumusango nk'ogu wabairemu ogu omu Uganda.\" Pita agarukamu ati: \"Mukama wange omusango kankagusinga.\" Mukama we agira ati: \"Ego mmanyire okagusinga, kandi mmmanyire n'ebyakwihire omu Kampuni y'etaaba, ha wabandize okukora, niinyija okukuha omusaara gwawe ogw'ebiro eby'okuhumura, ogende oserre handi.\" Maneja yateera akade omukeeto we yaija yamuragira okutwara Pita Kalyaki okumusasura omusaara gwe gwona ogw'ebiro yamazire ali omu kuhuumura. Obu yahikire aheeru n'omunju ha yaraaraga yayegumya nk'abasaija ati: \"Baitu ogu nugwo mulimo gwonka omunsi? Guhoireho guhoireho, ndaserra gundi. Ngira emirimo neesisa bbaasi, enu obu ogirugamu okwata endi, obu eba etakaizire olindirraaho kuhikya izire.\" Yayeta mutaahi we nkooku baakoraga yamutwara omu bbaara, baatayo entambabujune, obu baarugire aho baahingura ha kaifo omu kisiika kya ddanzi, nambere basangire abaisiki abeecaywire kurungi, obuheta butairwe omu matu, isoke oti rundi Bajungu, okuboya kwa pauda yaabu oti rundi rooza. Binu byona obu byatooraine ahamu n'amaraka ga bbanda emihito yayeba. Pita akagaruka ha yaraaraga buli haihi n'okukya, obu akaba naata ati orusaya omu kaganja, oturo kahuumuza enjwahi, keebesa mihito, twamutwara. Baitu Pita Kalyaki akazaarwa ali munyamugisa, obu orukulengesaniza ebintu ebi akaba arabiremu kuhika aho noorora omugisa gwe nkooku gukaba gukyahambire. Na hanu hakahinguraho Sabbiiti emu yonka yatunga omulimo gundi. Akagwaho omujungu owaakaba aizire omu East Africa kuhuumura, omu kasumi ako akaba naaserra anyakumanyire Dereva owokumubingira motoka ye anyakumanyire Orungereza n'Oruswahiri n'endimi ezindi, kandi ou arukusobora n'okumwogeza engoye ze. Kalyaki yayesimbayo. Omujungu obu yamunagiire eriiso, yarora enzooka ye, obwecumi bwe n'oburabukya bwe, yahurra nooku arukubaza Orungereza yamuha omulimo kumara emyezi mukaaga. Omusaija onu Omujungu akaba ali byandaara, yamusasuraga omusaara murungi, ataireho n'ebisembo ebi yamuhaga; obu baagenzire nibamanyiirangana baasisanaga oti Iseemu. Pita kurorra hali ebi ebikaba bimubaireho enyuma obu sente bwe yatungaga yamalirra okubwahura kurungi. Nahabweki hayayahukaniire na mukama we omujungu onu ayayetwaga Misita Burawuni, akaba ali kurungi. Yahanuura omu mutima gwe ati naasemerra agarukeyo omu Uganda, aikale na mugenzi we Nyakaisiki Bukwali Tooro, aserre oku emirimo. Kandi obu yaijukire ebyamubaireho buli omu Kampala yamalirra kurabamu atarairemu agende owaabu omuka. 3 Kalyaki obuyahikire Kampala omu gaali y'omwika omu bwire bwa nyenkya naaruga Nairobi kandi yayetegereza nkooku haroho bbaasi enyakwimukya omu rwiririzi okugenda Tooro, yahwera omu Posita offiisi yajugumbya esimu hali owanyina Violeti Nyakaisiki ati: \"Nyakaisiki, neeraba hali Kairungu, Medikoro Fort Portal. Ondindirre nyenkya kara ha bbaasi Pita.\" Kairungu ou yarabizeho esimu enu akaba ali nyinarumi bo, yakoraga Medikoro, naaraara omu Ihani haihi na Bukwali. Esimu ekamuhika esaaha nka mukaaga aho nahabweki obu akaba naagya okuhumura yaraba Bukwali yasiga esimu yagiha Violeti, ayabandize kucwekwa enkizi obu yaboine esimu nyinarumi naagiiha omu nsahu naagimukwasa. Abantu baingi abanyakwine abaabu omu mahanga batiina amasimu, baitu obuyamazire okugisoma yaikya-yagira ati: \"Ruhanga wange, kinu kyakurugaha! Hati myaka haihi n'esatu Kalyaki yakaba kugenda, obu yaizire obw'okubanza akagarukira oku Kampala. Nuwe atahandiika, nuwe atagira ati kaamutumeho.\" Nubwo Kairungu nyinarumi amugira ati: \"Kandi ebi byona byaki Abwoli esimu ngigyo izire, agizire ati naataha ha bbaasi ya nyekya kara, ndatuma Karugaba mugende hamu mumulindirre, habwokuba bbaasi enu obundi neetahaga butakakiire kurungi\" Nandi Nyakaisiki ati: \"Otyo Araali kantandike kuteekaniza: Esaaha kwija kuhika ikumi n'emu Kalyaki akaba amazire ira kusara tikiti ye, ha saaha ikumi na ibiri n'ekicweka akaba naataha omu bbaasi, yarora akaikaro karungi haihi n'idirisa yaikarra. Baasi yatandika okuhuuma, dereeva Omunuubi yasumurra ekiziiza, yateera engombe ati Dipu! Dipu!, Bbaasi yasimbura. Naaho na hali eri ha rwa kolasi, tetiire tejunjwire eri Mityana, obu yarugire aho yatenterra neerora ogwa Mubende, nambere yahuumwire akaanya kake, yakwata ebyezigooro bya Mubende yabiteera yabirabamu; aba Nyabingora baagyecurra omu maduuka. Omunubi ou baayetaga Musayimuto yagira ati, \"Nkwine.\" Dara we Kyegeegwa, naayekumbya eyali Nsonda itaano. Esaaha obu ikaba niirooma ikumi n'emu bbaasi neyetuna Kabarole. Nyakaisiki na Karugaba n'etaara yabu, amaiso bakaba bagahunzire bbaasi eyekaba erumu etaara ezirukwaka, bakaija okurora dara we Kalyaki. Nyakaisiki airuka bwango ha idirisa lya bbaasi n'okusemererwa, agenda baasekerangana n'engonzi ezirukubooga. Aruga aho agenda ha rwigi rwa bbasi alindirra okugwa owanyina omu kifuba. Pita na uwe akaba aine ekihika ekirukwerenga ekya Violeti, baitu abasiaja tibasobora kwerenga abakazi okwoleka engonzi. Amujuna omupiira gwe ogw'enjura na Buriifukeesi entoito, obu baamazire kwiha ebintu bye ebindi, ha rusu-rwa bbaasi, baabibohera ha gaali ya Karugaba, baatandika okurubata okugenda omuka Bukwali, habwokuba abaatakisi bakaba batakaizire. Pita Kalyaki obu yamazire okuhuumura n'okunaaba ekiro, n'okunywa ekikopo kya caai, yasumurra esanduuko ye yaihamu ebi yaletiire owanyina yabimuha. Nubwo yatandika, okumusubirirra byona ebyamubaireho baakaba okwahukana n'ebyarukunihira okukora omu biro by'omumaiso. Amugira ati: \"Abwoli amahanga ganjwahya, nakaba kuruga omu Isomero tinkaikarraaga hansi. Ningonza mbaze nyikarre hanu, nserre emirimo owaitu munu honka, ningoza nyeyombekere n'enju, kandi Kagaba kakuba ampa nkagwaho omwisiki murungi mmuswere, na nyowe nyombeke eka!\" Nandi Nyakaisiki ati: \"Acaali weebale kugaruka omuka, nyowe omutima gundaara aheeru, hati naikya. Iwe na nyowe tinukwo tusigaire tuti omunda ya Isiitwe na nyinaitwe? Boona bakagenda baatusiga. Enju obu olisiima okwombeka oyombeke, baitu enu kanginu eroho kwonka, nyowe n'akaana ako itwenka titurukugimaraho. Eky'okuswera eki nsemeriirwe kuhurra nookigamba, kakuba iwe otazaara baana buli eka ya Kacoboyo ecwekere.\" Abanyaruganda, abamanyi, n'enganjani ze boona bakamujwahukirra obu baahulire aizire, baijaga bamurora n'abandi bamuhandiikira. Kalyaki atagonze kwikaraho kwonka atakatandikire kuserra emirimo nahabweki, hanyuma ya Sabbitti nka isatu yatandika kugenda kuserra h'okukora n'ekyokukora. Yagenda Bbooma, yahika omu Rukurato, yagya omu masamba yateera Kilembe, yahika Kiijura na handi hoona; baitu boona baamuraganizaaga kwonka batarukugira eki bamukoliire. Omwezi gumu gwafa, ogwakabiri gwataho, n'ogwakasatu gwagarukaho naakyaserra. Obundi naahandika ebbaruha obumu naagenda naayehikira. Emirundi erukukira obwingi buli nyenkya obu yamaraga kunywa caai n'okunaaba kurungi, omu mwanya gw'esaaha isatu rundi ina ajwara kurungi arora memba sikaafu agita omu bikya n'akakufira agenda Bbooma, rundi omu Rukurato rundi omu maduuka okuserra omulimo, okwemaramara n'okugura orupapura rw'amakuru, rundi okurora enganjani ze. Obu yagarukaga asubirirra Nyakaisiki ebi arozireyo, nka biri eby'omwisiki n Nyakaisiki amutebeza ebifiire ahaka. Obundi yagarukaga n'omugaati gwa boofuro obundi na pakiti ya bisikiti; baitu buli kiro yaijaga n'orupapura rw'amakuru oruyahaga Violeti okusoma. Ha mpero y'okwezi kwa Juni 1960, Ababirigi bakaha Congo okwerema. Obu Kalyaki akaba yakamara emyezi ena omuka y'owanyina Bukwali ataine mulimo. Okwerema kwa Congo kyali kigambo kikuru hali aba Congo na hali ensi ezinyakuherraine Congo. Omu Uganda Gavumenti ekamanya kara eti Congo nihasobora kubayo okwimukirra nahabweki baataho abaserukale okulinda emitaano, kandi baataho n'ekitongole ky'okujwahukirra abasuuhuuki kakuba baija. Ebigambo bitagire ira, ebiro bike hanyuma y'okwerema kwa Congo, abanya Kongo nkooku baagmbiirwe abantu abamu, baagira bati okwerema nikimanyisa okubingira kimu Abajungu. Ababirigi n'abandi, n'okutwara ebyabu. Haabaho okwimukirra omu Congo, abantu baingi abarukwera n'abarukwiragura baitwa, ebintu byabu baabisaakura, abakazi abamu baabahamba, nahabweki buli Mujungu yatandika kwiruka n'ebike ebi arukusobora kuruga omu runyota oru. Omu mbuga zoona ezirukutaana na Congo, nka Fort Portal, Kabale, Arua, abantu baasiibaga nibasunga motoka z'abasuuhuuki abarukuraba omu mbuga ezi nibagenda nambere baarugire Bulaya rundi handi nambere hakaba hali obusinge. Fort Portal bakataho enkambi nkooto y'okugoonywamu abasuuhuuki okurukukira obwingi kukabaho omu Julai, 1960. 4 Ha kiro kya Julai 28, omusaija Omubirigi n'abaana be babiri n'amukazi we n'ebyabu bakairuka Congo, na motoka yaabu eya Ceevu enkooto, eya siteringi y'obumoso, baija bayambukira ha rutindo rwa Isasa ha mutaano gwa Toro na Congo ha kicweka ekiheriire Ankole. Bakaraba omu Nasonolo Paaka niryo isungiro lyebisoro, baija bati na Kasese, baahika Fort Portal mu kairirizi baabaserurra obubyamo, baaraaraho kabiri, nyenkya eyakabiri bakaba bali b'okwimukya ha saaha nka ina rundi ina n'ekicweka kugenda Kampala nuho barugirre nibahurruka kugarukayo Bubirigi habaarugire, okuhikya akajaagarro rundi obu kaliculera Congo. Ha saaha isatu n'ekicweka bakaimukya okuruga omu ngoonyo yaabu Bbooma, Fort Portal, obu baamazire okuhingisa faranga zaabu omu Offiisi ya Diisi, baasirimuka bayambuka nseeri, baagurayo ebi bakaba nibeetagayo, baagaruka baayambuka Mpanga baija ha katale ha bomba ya peteroli eya Uganda Kampuni, baijuza motoka yaabu amagita n'agandi agokwerinza baagata omu galani za sipeya. Obu bakaba batakaimukize baabanza baagenda na motoka yaabu baagyemereza ha Posita Ofiisi eroleriire Kabarole, omusaija Omubirigi ow'emyaka nka amakumi ana, ajwaire empale ngufu erukwera n'esaati erukwera, na sokisi ezirukwera n'enkaaito za kikuuzi ataire memba sikaafu y'obugondogondo omu bikya, aruga omu motoka asigamu ebisumuruzo byayo nibirengiija. Omukazi owaakaba ajwaire sikaati n'akasaati eruguru, ataire ekitambara ha mutwe akibohire hansi y'akaleju, na uwe akingura orwigi ha mukono gw'obulyo ogwa siteringi, aturuka n'ensahu ye erukwiragura emuli omu ngaro. Ngira omujungukati n'ensahu ye basisana Mpwerwa na Kyakonere. Ahonaaho bahara baabu babiri ow'emyaka ikumi n'esatu n'owemyaka ikumi na gumu nabo baturuka nibairuka baacwanganiza enguudo baagenda omu posita nibakurata abazaire baabu. Obwisiki bwombi bukaba bubohiire isoke lyabwo ery'ezaabu enyuma n'akahuuzo akarukunanata. Ha kiro eki kyonka eki bakaba nibaija kwimukizaho, Pita Kalyaki akaba aimukire karaho, yanaaba, yajwara, yalya ekyanyenkya kye yaraga Abwoli owanyina yageda omu rubuga ha saaha isatu, karaho okukira bwona. Obwire bwali burungi, nkooku buba bwona omu kwezi kwa Julai, kyali kyanda. Izooba likaba liturukire kara, enguudo ezitarumu kolasi ecuucu ekaba eri y'okumara abantu motoka obu yarabahoga niiruka muno. Kalyaki arubata naayetwara aruga Bukwali, araba ha irwarro lya Medikoro ahika ha rutindo rwa Mpanga orwa haihi n'akatale, obu akaba naahika ho ati pamparana na motoka y'Omubirigi neeyambuka, nibagya ha maduuka, Kalyaki asisana arukwecuramu, akubuka okwetegeregeza kurungi arora ati motoka egi neesisanira kimu motoka ya mukama we ou akaba naakorra Kenya, Ceevu y'erangi ibiri, siteeringi ha moso, enyuma enyina amapapa nk'enyonyi, agireka arubata agenda Obu yahikire ha katale nambere baguliza amagita ga peteroli yasangaho munywani we baayemerra okubaza, bakaba bakyali aho egarukire motoka y'Omubirigi, eyemerra ha bomba ya peteroli, hanu Kalyakiayongeera kugirora n'okugyetegereza, asanga neesisanira kimu omu buli kintu n'eri ei yamazire emyezi mukaaga naabinga Kenya. Bagitamu amagita ijura, bata n'omu bugalani agandi ag'okwerinza. Kalyaki obu yamazire kubaza na mutaahi we yakwata omuhanda gwe yarubata naatembatemba eruguru, ahingura Uganda Kampuni, ahika ha Posita Ofiisi. Obu akaba naasa okuhinguraho ati akaija kubona Cevu y'Omubirigi izire, omusaija agihindura agyemereza etunuliire ifo, Kalyaki ayemerra okwongera okwetegereza motoka egi erukusisanira kimu n'eri ei yabingaga. Arolerra omusaija n'omukazi n'abaana nibarugamu nibagenda omu Posita. Arora ekindi eki yatekeriize okuba ky'obudoma ha rubaju rw'Omubirigi owaakaba naabinga nukwo kuruga mu motoka akasigamu ebisumuruzo. Kalyaki akahurra akakizi kagira kati kutu, akaija kubona nasisana nk'arukutuutuka kunu taine eki akozire ky'amaani. Ateera eriiso limu omu Posita asanga ababirigi boona bahweriremu, akwata ha nkufira ye eyongera kumuswekerra ha maiso arubata naayanguhiriza araba enyuma ya motoka agenda ha mukono gwayo ogw'emoso, akingura orwigi rwayo aikarra omu ntebe ya dereeva, ahindura ekisumuruzo kunu naalekera ekiziiza, agita omu giya agigambisa ebinyanyindo naahindura koona yaha katale naakwata orwa kolasi orwa Kampala. Sipiidi eri omu nkaaga eri omu nsanju, eri omu kinana omu dakiika nka itaano zonka akaba ali omu masamba g'omu Kimara, omu zindi itaano ezakurasireho akaba aturukire ekibira kya Hiima, naagamba omu mutima gwe ati: \"Busaho motoka erukukira Ceevu oburungi.\" Ha sipiidi enu ei akaba naagenderaho akeesanga ali Kyenjojo omu mwanya gwekicweka ky'esaaha. Boona Kalyaki abayarabahoga omu Ceevu baasigaraga nibahungya okutu, embeho yonka erukuruga ha motoka yasisanaga nk'eyokubanaga, kandi akacucuucu omu ruguudo orutali rwa kolasi kaasisanaga ekiho omuntu haatasobora kurabya maiso. Abamu baasigaraga nibeekaguza bati: \"Omusaija naahambya ki eki nyakumusigire, kayatwisa ecuucu?' 5 Ha Posita omwisiki omuto muhara w'Omubirigi nuwe yabandize okuturuka obu yahikire omu mulyago yarora nambere motoka bagisigire eyemeriire, yabona etaroho yakubuka bwango okugambira ise ati: \"Taata motoka yaitu keetaroho hatwagisiga!\" Nandi ise ati: \"Teroho? Egiiraaha?\" Nandi nyina ati: \"Leka kutubiihabiiha Nandi omwana ati: \"Nga maama motoka teroho kwo, ija orole.\" Boona baija, okurora baasanga motoka eri hwegere! Omusaija acwekwa enkizi airuka ayemerra nambere motoka ekaba eri arora kunu na kuli, alengaho kukaguza abantu, balema kumwetegereza habwokuba bakaba batarukwetegereza Rubirigi airuka bwago agaruka omu Posita, abagambira n'enkizi yona naimukya n'emikono, balema kumwetegereza baturuka na uwe aheeru. Abamu bagira bati: \"Obwolyaho asigire atagitairemu kiziiza yatandika okutenterra yagenda ifo, hati eraba eri Mpanga omu maizi, rundi omu kibira ha katale.\" Omu airuka kurorayo asanga busayo kantu. Ondi akaguza abakaba beemerireho ati: \"Boojo timwabona omuntu naihaho motoka naagitwara?' Baahakana, abamu abakaba bamuboine beegambira omunda yaabu ngu: \"Ebya Kijungu totaama torabukya, obu ogira ekiwanagaho basiiba bakwemeriize okuha obwakaiso.\" Abandi bakaguza bati: \"Baitu ebisumuruzo byabo biikaire biri nkaha?\". Okugarukamu ngu: \"Aikaire akisigire omu motoka. Baitu Ee, Uganda agyesere Congo. Kabakibone bagenzi baitu bakababonesa enaku nyingi. Omubirigi eki yayegiraga Congo aho, kyali kyamahano! Yayegiraga saliga-oti rundi Ruhanga arugire omu Iguru! Dora ebisoke by'omukazi! Egi motoka Omuganda obu araba agigwireho teri munu, obu aligirirwa kya bansangano orukanga rwayo nurwo rwona-Ebyayo byona balisanga babisosongoroiremu.\" Omubirigi omusaija agira ati: \"Tugende omwa Diisi tubaze na uwe nuwe arukusobora kwetegerea Orufaransa\" Arubata okutembatemba okugenda Bbooma omu ofiisi ya Diisi, n'omukazi n'abaana bamuli enyuma. Omu kasumi kanu abantu ab'omu muhanda n'omu katale bakaba barangiirwe nkooku motoka y'Omubirigi ebuzire n'akarango omu kaanya kake akaamazire omu posita. Ekitebe kikaba kitandikire okugoma ha posita; n'ekindi okumuhondera naatembatemba eruguru. Omuntu omu owakaba ayemeriire ha Uganda Kampuni akahulirwa naagamba ati: \"Nyowe narora motoka ey'erangiibirineesirimuka omu ruguudo oru orwa Kampala erumu omuntu omu, niiruka muno. Dereeva tiimwetegerize baitu aikaire ajwaire enkufura, ataireho n'ebigarubindi ebirukwiragura ha maiso.\" Omubirigi omwa Diisi akasoborra byona ebi amubaireho omu Rufaransa Diisi oru akaba naayetegereza. Diisi na uwe nukwo kwimukya esimu kubaza n'aba Poliisi n'okubaragira bakole kyona eki barukusobora okulengaho okuzoora motoka egi enyakwibirwe. Binu byona habaabirabiiremu Kalyaki akaba naayerengya Kyenjojo. Obuyahikire Kihuura yagira ati tikiri ky'amagezi okweyongera okugenda omumaiso ha ruguudo rwa Kampala habwokuba esimu neesobora kumubanzayo naasanga bamwetegekere, nukwo kuheta naarora ogwa Kisojo, ati na Kitagweta nukwo aigukire Kahunge, Kibaale. Obu yamazire kukubuka ati yamanya ati: \"Akasumi k'akabi hati kahoireho, busaho arukwija kundondeza omu kaguudo ka harubaju kunu\". Nahabweki obu yamazire kugenda kuhingura Kisojo na Rwaitengya yakubura motoka ye omu kihanda ky'ente ekirukutembatemba ha kasozi, yatandika okurora ebikaba biri omu motoka. Omu sanduuko y'enyuma eya motoka akasanga haliyo sutukeesi ezirumu engoye zaabu boona. Enyuma y'entebe yasanga haliyo eby'okulya omu mikebe n'omu pakiti' omu busanduuko bw'omu maiso ya motoka yasangamu basitoora n'ebikonjonjo bya sente eza faranga, n'eza Uganda. Hakaba harumu na kamera, n'obuntuntu abajungu obu bagenda nabwo. Yaihayo eby'okulya yalya, yasumurra eby'okunywa yanywa. Omu kicweka kinu nkooku abantu batamanyire kwikara nibarora motoka, obu bahuliire motoka yaija yayemerra, kandi yasisana erukukubuka kuruga omu muhanda, abaana n'abakuru baatandika okwija okurora ekinyakuroho. Kalyaki obu yababoine yayesisanirizakimunk'omunyaihangaatarukusobora n'okwetegereza ebi barukubaza. Abarukumanya Oruswahiri baamulengaho baalemwa, ab'Orutooro n'Orunyoro bakaba balengereho kubaza na uwe yabanjarra engaro, okuhikya obu yataahire omu motoka ye, yagitwara ekinyumanyuma yagigarra omu nguudo, yayeyongera okugenda omu maiso yabinga naayegonza omu ruguudo orufunzire baitu hansi rurungi, yayambuka ekisaaru Mbuuza, yahika Rubona ha Itwale, ali Rwebihoiho, ngugwo naatenterra Igomborra lya Nkoma, yayambuka Mpanga yafumukira Kahunge eyali embuga y'Owiisaza Sekibobo, Kibaale. Ebicweka ebi akaba abimanyire yarabamuga obundi n'obundi obu akaba ali omu mulimo gwe ogw'okubanza ogw'okuguza segereeti. Obuyahikire aho Kahunge yagihindura Maguruana naagiroza obumoso, akaba naayetwara, kyonka naayekenga, baitu nabwo omu mwanya muke guti akaba ahikire ira Kamwenge yacwanganiza oruguudo rw'egaali y'omwika yahika ha buduuka bwa Kamwenge, kyonka tiyayemerraho, yagenda omu maiso. Omu mwanya gwa mairo nka ibiri zonka yahika ha ntangatangano y'enguudo ibiri orumu orurukuraba Kiburara, Ankole, nambere abakozi ba Relwe bakaba bataire enkambi yaabu enkooto, n'orundi orurukuraba Kitagwenda Tooro, kyonka zombi niziigu ira banda omu Ankole, yakomaho okuraba Kiburara. Oku akasanga oruguudo ruli rurungi n'eby'okurora bingi. Yayehinguliriza yahika Ibanda. Ibanda kabuga karungi akanyina amaduuka gaako nibagulizaaho na peteroli, haroho embuga y'Isaza, Ekelezia n'Ekanisa n'amasomero. Akabuga keehinguliriziibwe busozi oburungi obunyakumanyirwe obwa Ankole n'emisiri ey'omwani enyakulimirwe kurungi, n'engonjo z'ebitooke ebirukwinaina; byombi ebirukwoleka obukozi bw'abantu abanyakwikara omu Isaza eri. Hanu akaba naasemerra kwekaguza haaratoma, kugenda bukizi bw'aifo akeeyongerayo omu bukama bwa bukama bwa Ankole akafumukira Mbarara mairo ana na itaano, hanyuma akarugirra aho akagenda Masaka omu Buganda rundi Kabale omu Kigezi, rundi kurugirra aho Mbarara akaraba Bunyaruguru akambukira Kazinga akahika katwe, rundi akaraba Kasese akagaruka Fort Portal. Ekindi ekikaba kimuli omu maiso nukwo kurora bukizi bw'eruguru akakwat ogwa Kitagwenda akagaruka omu Tooro, naaraba omu kiguudo ekibi eky'ezigooro n'ebikungulikunguli kwija kufumukira Kamwenge. Yakomaho kugaruka omu bukama bwa Tooro. Amagita akaba ainago, akeerorra n'amaiso ge omubirigi naijuza motoka kandi obu yasumurwire enyuma akasanga ag'okwerinza nago galiyo. Eby'okulya n'eby'okunywa akaba aina byo omu motoka, n'ebikonjonjo by'ensimbi bikaba bimuli omu busanduuko bw'omu maiso. Omu kulengerra akaba yakairuka mairo kikumi yacwamu okugaruka okwijuza motoka ye amagita. Yagura galani ezindi mukaaga eza peteroli yazitamu yaijura. Yakozesaaga Oruswahiri rwonka omu kubaza, kandi ebigarubindi bye ebirukwiragura atabiihe ha nyindo akasumi koona akayamazire ayemeriireho Ibanda. Obu yamazire kusasurra amagita omu maiso g'akabbiina k'abantu abaali batandikire okugoma okurora omusigazi enyamibwa anyakuli omu muserebende gwa motoka wenka ati, yagiha omurro naagiroza ogwa Kitagwenda, yaraba ha ntuumo y'amabaale enyakwimukire muno ey'ekiijukyo kya Goroti Rukiramikeeka, Omujungu ou bazinziire ha mutaano gwa Ankole na Tooro omu mwaka 1905, yahika ha Itendekero ly'abeegesa erya Ibanda erinyakwombekerwe kurungi hansi y'akasozi. Obu yarugire aho yasirimuka okuhikya agurukire omutaano gwa Tooro na Ankole haihi n'Egomborora ya Kiceece, yaraba ha buduuka bwa Kaabujogera, yatenterra nk'owakaba amalirire kugaruka Kabarole kiro eki kyonka, baitu omu mutwe gwe hakaba harumu ebiteekerezo bindi habwokuba obu akaba yakagendaho mairo asatu kuruga Ibanda, yatandika okugenda mpora mpora naarora orubaju n'orubaju, okuhikya obu yahikire ha mumugongo Rwebigemeko yayemereza motoka ha muhanda rubaju. 6 Motoka ya Kalyaki ekarumisa kwemerra eti uwe yagirugamu, yagenda bwango yatemba empike yalengera n'ambere amaiso ge gakaba nigasobora okurora okugarukira. Yatemburuka yayeyongera naarubata n'ebigere yagenda omu maiso yasanga empike endi yagitemba, nabwo yarora kunu na kunu. Yaruga ha mpike yarubata yagaruka ha motoka, yagyehinguliriza yainama yarora emipira y'enyuma yasanga eri kurungi, yasisana arukwesumba ey'omu maiso nayo yagirora yabona yona tiina kabi. Yakora omu nsahu ye ey'enyuma y'empale yaihamu omukebe gwa segerete, yaihamu sigara yagiteerateera ha mukebe orubaju n'orubaju, yagita ha munwa. Yakora omunsahu ye eya ha nyugunyu yaihamu akooma akakolereza etaaba yakakwata ha mbasuko yako, omurro gwayaka, yabakiriza etaaba ye omukono ogumu gugisangiriire omuyaga. Yakwata akooma yakagarra omu nsahu hakaarugire. Hanyuma y'okwemerraho akaanya kake aheeru yagaruka omu motoka. Ha mugongo gunu Rwebigemeko ogukaba gwaliriire kurungigurohoemburaran'obunyansibuke buke n'emiti eyenaganagire ha mukono gw'obumoso ogw'oruguudo, Kalyaki akahikaho esaaha nka ikumi n'emu za rwebagyo. Kikaba kisiibiire kimu kiri kiro ky'omusana gwa Kasambura omu Julai. Iguru likaba liijwire orunombe otarukusobora kurorra kimu hara muno. Obunyonyi omu mabeho ago aga rwebagyo bukaba nibutiitiira, akayaga kakaba nikateera mpora nikainamya emburara n'obunyansi obuke nibugaruka nibuinamuuka oti rundi nibiramya mugole wabyo Muyaga. Ekiikaro kyali ky'akarungu. Enyamaiswa enkooto nk'embogo, n'enjojo omu nuho zaaliiraga. Abagenzi ab'ebigere nab'obugaali bakaba balekere okugenda omu kicweka eki ha saaha egi, nahabweki hakaba hataliyo muhwe gwa muntu. Omu mbanda y'omugongo ogu omurungi Rwebigemeko Kalyaki nuho yakubwire motoka ye naagiroza, yabinga mpora n'obwegendereza omu kisaka naalengaho kwetantara empike, n'amabaale agakunanaire n'ebiinaina. Akaba yakagendaho entambu nka kikumi n'ataano, yayemerra yaraaza motoka, yaihamu ebisumuruzo. Kinu akaba akikwatiire kimu kyamutaaha omu nono, tiyarugaga omu motoka akasigamu ebisumuruzo byayo. Agenda acwa ekitaagi ky'omuti ekiroho amasanju n'aamababi maingi, agarukayo naaraba nambere engata za motoka zirabire nubwo abuze obusinde. Agenda naakora ati okuhikya ahikiire kimu ha yakubukiire; na motoka heekaba eyemeriire arabyaho ekisingolezo kye. Agumiza kimu ati busaho muntu arukusobora kwema omu nguudo akamanyirra ati aho harabireho motoka yagenda omu kisaka. Agaruka akwata omuhanda gwe arubata ahika ha motoka agitaahamu aimukya, ayeyongera okugenda omu maiso. Hanyuma y'ekicweka kya mairo naagenda ati omu Iswa ly'aha mugongo Rwebigemeko akahika nambere yasangire akasirimuko, ifo haliyo akahanga yayemerra yarora orubaju n'orubaju yasanga hagwereriire, yakwata ha mukono gw'emoso yasirimuka yahika omu keeya akarungi, akakaba kasiikiriziibwe ekicweka ky'omugongo eki ekyali kiimukire. Yayemereza Ceevu omu keeya ako, etarukusobora kurorwa omuntu wena orubaju n'orubaju. Enyuma enguudo ekaba esigaire hara. Omu maiso, orubaju n'orubaju lyali irungu lisa. Omu kaikaro kanu aka ha rubaju nambere hatali toko na bwogo hagati y'enyamaiswa z'omu kisaka, omu nju y'enyamuziga ina, nuho Pita Kalyaki yataire engoonyo ye okumara ebiro bisatu n'emisana ebiri. Ebyokulya akaba ainabyo, eby'okunywa bikaba biroho, etaara omunda ya motoka werekere, kandi rediyo okumumanyisa ebirukufa aheeru otagamba. Akaba atarukutiina bisoro ekiro, akamanya at kakuba aikara omunda ya motoka naaba ataine kabi, kakuba enyamaiswa imuboyera, naasobora kutaho etaara enkooto rundi naayakya motoka naagihuumisa muno niziiruka. Habw'okwerinda, obwire obu bwaizire yarora empapura zamakuru yazita omu birahuli by'amadirisa ga motoka, nukwo omuntu wena kakuba asangwa aine haali aleke kusikirizibwa ekyererezi ky'etaara. Kalyaki obu yamazire kulya n'okunywa kurungi, n'okuhuliriza amakuru agarukufa aheeru, obu n'ag'okubura kwa motoka y'omubirigi gatabuziremu yanywa akataaba ke, hanyuma yayesagasagira kurungi omu ntebe z'enyuma nkooku akaba amanyire okukora obu akaba naabinga mukama we Burawuni, yaihayo ka basitoora akayasangire omu kasanduuko k'omu maiso ya motoka yakeyiriza haihi, yabyama okugwijagira atarukutiina. Omuka y'owabu Bukwali Violeti Nyakaisiki owanyina akaikara agataire omu nkiro omu busumi obu amanyire Kalyaki haakira kugarukiraho. Obuyaboine yahikya esaaha ibiri z'ekiro atakagarukire yagira ati: \"Boojo Kalyaki onu abaire ki katairirirwa aheeru, kandi ekindi tangambiire oku arukugenda okuraarayo. Boojo bamwetiire omulimo hara n'orubuga nuho agiire?\" Akaana aka akaba ainako omu nju kaamugira kati: \"Rundi agiire omu Ihani omba Apuuli (Kairungu)\" Nyakaisiki nubwo agira ati: \"Itwe katwihule tulye, ebye turabimwahurra\". Baihura baalya, ha saaha nka isatu baakingira kimu baatemba baabyama. Omu rubuga abantu bakahuura ngu motoka y'Omubirigi omusuhuuki ibirwe, baitu busaho n'omu akaba aine akateekerezo koona ngu Kalyaki nuwe agisomboire. Abamu baatekerezaaga ngu Baganda nubo bagiherraniize baagitwara, nubo bahulirwa nibakora ebintu by'omulingo nk'ogu. Kyonka abantu boona bakaba nibahunirizibwa obumanzi bw'ogu ayagitwaire okutatiina okugiiha omu maiso ga ba Poliisi n'aga mukama wayo omu ihangwe peregecu, n'enguudo zoona ziijwire abantu. Ha rubaju orumu omuntu naasobora kwekaguza ati: \"Boojo Kalyaki ogu akagenderra ki okutwara motoka y'omusaija ogu?\" Musuma runkuunku owa motoka? Na buli obu bamukwasire baitu yagusinga akaba abirumu kwo eby'okwiba motoka? Rundi nikisoboka kuba ngu akaba ayetamirwe kwikara aho kwonka emyezi haihi nkena yoona ataine eki arukukora, kunu nuwe omuntu ou akaba amanyiire okukora akasumi koona? Nikisoboka ngu rundi Kalyaki akaba azairwe n'omwoyo gw'okwefuma baitu habw'okuburwa eby'okwefumamu ebirungi, yamara geefuma omu kutwara motoka y'ondi, ayefume omubizibu by'okuhambibwa ihe lyona erya ba Poliisi, arabe omu bizibu by'okusobora kubeetebera, n'okubeesereka kumara Sabbiiti yoona rundi ebiro bingi, rundi hanyuma kakuba bamukwata atongane nabo abasinge. Abantu abandi eki kyonka nikisobora kumukoza ekikorwa nk'eki Kalyaki eki yakozire! \"Boojo ekindi Kalyaki onu akagenderra kwoleka Omubirigi oli nkooku ali mudoma, kwimuka mu motoka akagisigamu ebisumuruzo byayo ebigyakya kunu ali omu rubuga hagati ati \"Kankwegese oyege kutanagirizaga ebintu byawe n'okutwara abantu omu kwohebwa?\" Nandi boojo si Kalyaki onu habw'okumanyiira kubinga motoka kandi hanyuma akabona motoka ei erukusisanira kimu n'eri ei yamazire emyezi mukaaga naabinga eri nk'eye habwe nikyo kyamwoheze. Ekindi rundi akagira ati: \"Ababirigi, na Nyowe kambabonabonese mbaiheho motoka yabu egi emitima ebaharale, basisane abanyakwirukiire enjura omu rufunjo\". Habwokuba haroho abarukwiragura baingi abaagiraga abasuhuuki Ababirigi abo kubi habw'obulyo obu. Haroho n'ondi ou baitiire Busongora. Binu byona by'okuteebereza kwonka. Omusuma rundi omusomboozi wenka nuwe arukusobora manyeki okugambira omuntu ekimwibisa. Katunihire tuti Kalyaki alisobora ira kutugambira eki amutwaize motoka y'omusaija ogu yasiga mukazi we n'abaana be bali omu rwangaanga. 8 Omu ntebe za motoka enyuma Kalyaki akarumisa kuta omutwe hansi ati oturo twamutwara yagwijagira nkanyakuli omuka. Akaimukya omutwe emamba emazirre ira n'okusara, n'obunyonyi nibutiitiira; baitu akaba atarukusobora kurora aheeru habw'oruho orukaba rukwasire ha birahuli bya motoka yayegorra emikono n'amaguru, yayeyamura, hanyuma yayeimukyaho ekicweka yagorra omukono gwe omu maiso ga motoka yanyoora ibona lya rediyo yatandika okuzina yagaruka omu kaikoroke, yabyama amaraka agarukuhehera ag'okuzina nigamucuncubiza, yahetera ataine ekirukumutuntunza omu maiso. Omu mwanya gw'esaaha nka isatu n'esonooki emazire okutuuruka kurungi, Kalyaki yagira ati: \"Kanyimuke ndole eby'aheeru\" Yaimuka yaturuka aheeru yamagamaga kunu na kuli tiyahulizayo muhwe gwa muntu noobu kwakuba okurora orusaka nurwetengeesa nka nambere hali omuntu arukumulinguza, tiyamubona, kyonka nasisa akeebwa okurora haiguru; yagaruka ha motoka yasumurra n'orwigi orundi orw'omu maiso yagira ati \"Kanyiheyo ekyanyenkya kyange ndye\" Nyinabwenge Omubirigi nk'arukutwara abaana n'omusaija weena, akaba ayeboheriire kurungi, ti nyama z'omu mikebe, ti migati, ti bisikiti, ti byenju, ti mahuli gacumbire, ti nyanya mbisi, ti bbata namaizi, ti caai omu fulasika, ti mata g'omu mikebe. Deru ndagamba kiha ndeke kiha. Ebi byona bikaba biri aho omu maiso ga Kalyaki. Nahabweki akaba atarukujura kintu, yayegomboza eki arukwenda kulya yaikarra yalya. Obu yamazire okulya, omu mwanya gw'esaaha nka ina aho, yateekereza nkooku arayemaramara ekiro eki ekyali Kyamukaaga. Kurugirra omu kuranga okuyahuliriize ha rediyo akamanya ati busaho n'omu akaba amanyire ayaibire motoka y'Omubirigi, kandi bakaba nibasisana abatamanyire na rugiiba hayagitomeseze, nahabw'eki Kalyaki yamalirra ati kakuba arubata n'ebigere akagenda omu kyaro rundi omu maka, kakuba gasangwa gali haihi, busaho asobora kumumanyirra rundi kumutekerezaamu ekintu. Yaboha motoka yoona ebisumuruzo yabita omu nsahu y'empale eya ha kibunu, yaimukya okugenda okurora ensi eyekaba emwehinguliriize. Akaba naasisana nk'owataine kiteekerezo ky'okurugaho bwango. Habw'okwijuka orufumo rw'Abasoga ngu \"Omugendero gumu gukaisa wa mbeba\" atarabe ogwamuleesere akagenda naataliriza harubaju orundi baitu yagya yafumukira omu nguudo, entambu nka bikumi bisatu kuruga hayakubukiire naagya hayaraire. Kyonka obu yagendaga obu atakaigukire omu muhanda, akahunirra kurora ebisinde bihyaka n'obusa bw'embogo n'enjojo obu zirairege zinagire kiro eki. Isoke lyabanza okumuruga ha mutwe baitu yayegumya yagenda. Naasisana omu kasumi kanu koona nk'owakaba ayeteekaniize okwemera ekirakaija kyona. Yarubata mairo nka ibiri omu nguudo atakaboine muntu okuhikya obuyahikireho 'abasaramudo' abakaba nibalima enguudo, yabakaguza nambere asobora kusanga obuduuka rundi haasobora okulindira bbaasi, baamuragirra mairo nka itaano omumaiso. Yagira ati: \"Kandubate ngende ndole ebi nyakuli oku, kandi noobu ndagaruka omu ngoonyo niinyija kugasayo ki?\" Yarubata naayetwara, obu yagenzireho ekicweka kya mairo yahika ha nkambi 'yabasaramudo' abayarabireho. Hanyuma y'omwanya, nubwo yahikire ha buduuka yaguraho segereeti, yayekagulirisa ebya bbaasi, yagaruka yakwata omuhanda gwe naatoma ogumuleesere. Omu muhanda yagaruka yatangaana bali abasaija 'abasaramudo' nibainuka, baamugira bati: \"Kuta kawagarukira omu muhanda?\" Nandi Kalyaki ati: \"Nasanga bbaasi yansiga, kandi nkooku nyenkya eri Sabiitti nagira nti kangarukeyo nambere ndairege\". Abasaramudo \"Iwe orugiriraha?\" Kalyaki. 'Ndairege kuli ohingwire enkambi ya Piida.\" 'Omusaramudo' omu akubukira mutaahi we amugira ati: \"Weewe naasisa arairege Rwendahi.\" Nandi bo bati, \"Enu nsi y'akarungu n'enyamaiswa obundi zicwanganiza musana, orubate noojwambura.\" Ebi byona Kalyaki akaba abyeroliire. Yarubata naajwamburamu kake, baitu naamanya ati obwire bukyali buto tihasobora kubayo kabi, kandi akaba naagya haihi okukira okuyababihabiihire. Ha yagarukiire omu ngonyo ye esaaha zikaba ziri omu mwenda, akaba ajwahire, aine iroho naayegomba kunagira rugondo. Yasumurra motoka bwango, yahikira ha cupa y'emicunguwa yagisumurra yata omu gilasi, yatamu n'amaizi yakubisa yasumurra n'ebyokulya ebindi yalya. Kalyaki akaba anyina esaaha nka isatu rundi ina obwire butakaizire n'omwirima gukasweka ensi, yayongera kuteekereza eki arakora kwemaramara. Akaba ataine bitabu by'okusoma; obutabutabu obwali buli omu motoka bukaba buli omu Rufaransa oru akaba atarukumanya. Yagira ati kandubate omu nsaka omu ndole ekindaazooramu. Empiira omu kicweka kinu zikaba zitakamaliireho kimu ensi yoona, nahabweki ekicweka kinu eki akaba arumu kikaba kitakahiire. Obu yagenzireho omumaiso yasangayo ebiragi. Ebiragi nkooku obimanyire bigira amababi aganyakwine nk'amakamba obu ogaigata okagateeraniza hamu gakwatana. Abaana babizaanisa okukora enkufira. Obu yabiboine, yaijuka ebiro byomu buto bwe n'okubaabizaanisaaga okwihamu enkufira. Yatandika okubinoga. Yasorooza omuganda mukooto, yabitwara ha ngoonyo ye. Yalima akaina omu itaka akarukwingana nk'ekufira ye, yatandika okugenda nabyalirirra hansi n'omu mbaju okuhikya obu yahikize ha mugoma, yakora enkufira ya helemeti. Obu yagimazire yagiiha omu ibumbiro lyayo yagyeta hamutwe n'omuhimbo nkogw'omwana w'emyaka munaana rundi mwenda hanyuma y'okukora ekikorwa nk'eki. Obwire obu bukaba bwasa okuteerana, Kalyaki yagira ati Kantaahe omu motoka, nduge aheeru ntaija kusangwaho \"Boojo mwakona.\" Enkufira ye yagita hamotoka eruguru nuho kuraara. Obu yahikire omu motoka yataho rediyo yamuzinira. Obusumi bw'amakuru obu bwahikire yamuha agarukufa aheeru. Yasumurra eby'okulya yalya ekiihuro kye eky'ekiro, yayesagasagira kurungi, hanyuma y'okwigaliriza okuhweza kw'omu madirisa, yaikaraho naahuliriza rediyo ye okuhikya obu yahuliire oturo twaija. Yagiraza yayesweka okugwijagira. Kalyaki hanu ha kiro kye kinu ekyakabiri omu rusaka atagwijagire kurungi muno nk'ekiro ekyabandize, habwokuba ekiro obwire bukaba bwahika omu itumbi lya kahogo aho, akasisimurwa amaraka nk'ag'enyamaiswa enkooto nizirubata omu kisaka nizikooba, yaimukya omutwe mpora mpora yahuliriza tiyahurra kantu, yamara edakiika zindi nka ikumi na itaano yagaruka yahurra ebintu nibifaakuuza nibisisana ebirukwirra nambere akaba ali. Hanyuma y'ebi yahurra byatandika okukatura obunyansi nibirya nkooku ente ziba nizirya omu kisaka, yayeyongera okwimukya omutwe n'okuhuliriza kurungi naarorra n'omu bira√±uli bya motoka ye. Akaija kurora ki embogo ibiri nizirya, kandi nizirya niziija enkiro ei akaba arumu omu motoka. Omu kasumi kanu omuntu anyakuli entambu ikumi kuruga nambere akaba ali akubaire naasobora kuhurra omutima gwe niguteera kandi niguteera bwango, na uwe ekiteekerezo nk'eki obu kyamwiziremu ati rundi omutima gwe nigutoka muno yayekwataho, kunu akatuutu kakaba katandikire okumwija omu maiso. Yateekereza ati embogo ezi nizisobora kwija niziteera ebirahuli bya motoka nizibyata nizimukora kubi. Hanyuma nubwo yaijukire nkooku anyina akabasitoora ha musago gwe, yakaihayo yakakwata, baitu kandi yagira ati nabwo katakolerwe ebisoro nk'embogo, kookurasa ekisoro 'muntu'. Embogo zayeyongera okwija nizirya nizirra haihi na motoka ya Kalyaki. Hati Kalyaki akaba atandikire okutukumira weena. Obu akaba akiri omu butiini obu, embogo emu yaimukya amaiso gaayo yarora eki ekaba etakarozire noobukwakuba okukaga omu kasumi ako koona, niyo motoka, yayekanga yajumira nangenziyayo nayo yagigarukamu, ahonaaho zairuka zaagarukaho enyuma kake zaayemerra zitunuliire motoka; hanyuma zaagira ziti kuu, zaataahira ekisaka. Obutiini butamuhwemu, akasisana nka arukweyongera okuba omu kabi. Yakwatwa okuseesa bwango, yahurra naagonza n'okugenda omu kibuga oti rundi anywire ekisabiko; baitu kandi akaba atarukusobora kulengaho kukingura orwigi rwa motoka kugya aheeru. Ebigambo byamusobera. Obu hakaba haahinguraho omwanya gw'ekicweka ky'esaaha kuruga embogo ha zairukiire okugenda, kandi obusinge obu bukaba bwatandika okumera omu mutima gwa Kalyaki, akaijaki okuhurra ha rubaju orundi orw'engoonyo ye empisi mahiiha niiseka niikwekwemuka, yamanya ati nnu ziri hamutumbi, kandi akaba ahuliire ati empisi ngu zikira okugendera ha ntale nizirya amakomba gaazo, yayeihiramu ati nahabweki entale ziri haihi aho. Yagarukayo nambere akaba ali omu butiini. Leeru ekyaizire kumucwera kimu omutima nkinu: Obu empisi zikaba zaaculeeraho okuseka ziti akaija okuhurra ha mukuungu ogukaba guli eruguru ya motoka ye ebisoro ebindi nibyehyahyanirizaho, nibisisana ebirukumiisa itaka n'obuunyansi ha rusu rwa motoka. Yamanya ati entale ziri ezirurugire nambere empisi zirukusekera nizo ziri hanu, ziizire kunyehuuga. Omu kasumi kanu akaba ahikire ahazibu muno, obu yateekerezaaga okwakya etaara ngu enyamaiswa zirole ekyererezi, rundi ziiruke zigende atiina agira ati obwolyaho enyamaiswa niziija kumurorra kimu ziije, kandi akaba naatina okwehyahyaniza n'okugambisa ebintu kuruga omu ntebe y'enyuma kugenda omu y'omu masio nambere etaara ziri! Omu kuteebereza kwe, ekiikaro kyona kikaba kiijwire enyamaiswa embaju zoona, kandi zoona zimuhangire abiri nizisisana ezirukugamba ziti \"Oizire ota kunu? Ogye ebiso ofe, ogye enyuma ofe!\" Kalyaki yaikara aho akangaraire yalindirra okufa nukwo kwona, hati akatuuyo akaali katandikire mpora mpora omu buso kakaba kamazire kurugwamu empiita erukutoonya omu maiso n'omu nkwaha n'omu bwoya bw'omukifuba oti rundi omuntu naaruga kwiruka aheeru omu kisana. Omu kulemesibwa, omu masu n'omu butiini obu bwoona nuho yangambiire nka arukubaza n'omuntu mutaahi we ati \"Ruhanga wange njuna.\" 9 Okuruga ha saaha eri ha kiro Kyakataano Kalyaki eki yatwaliremu motoka y'omusaija akaba atakateekeriize ha kikorwa kye. Akaba naasisana nkooku omuntu aturuka omuka akakwata motoka ye akagenda kuhuumura rundi okwebungira, akajwaha rundi akairirirwa obwire akagira ati kanyemerre hanu, ngoonye, mbyame ndigenda ijo. Ebyokulya byange mbibyo nyizire nabyo, ab'omuka nsigire nabaraga kurungi, tinyiina ou ndukurumya! Akaba ataine n'akateekerezo akarukugamba ngu motoka egi akagiiba kandi, ngu aho haali irungu wadudu, hasobora kubamu enyamaiswa ezisobora okumuseesira. Kyali ky'obulemeezi okumanyira kimu eki kaba kiri omu mutima gwe, okumara akasumi kanu koona. Baitu obu yamazire okugamba ebigambo binu ati, \"Ruhanga wange njuna\" haabaho okuhingisibwa ha bwomeezi bwe bwona. Yamanya ati tali wenka. Okubanza akahurra yahuumura omunda ye, omutimaogukaba nugumuteera pakupaku, gwagenda mpora, obutiini obu akaba ainabwo bwahwaho, empiita yaleka okwija yatandika n'okwehyahyaniza omu motoka ye. Yasisanira kimu nkaanyakuhimbire obulemeezi bwe bwona yabukwasa omuntu ondi okubumwetwekera... Yateera ekiikohi ati \"Ehuu.' Akaba azoire omuntu w'okunagira obujune bwe, obutiini bwe, n'okutuntura kwe kwona; yasisana nka arukugamba omunda ye ebigambo nka binu ati: \"Kambyame ngwijagire ntarukutiina, kasita iwe oroho noondinda.\" Kandi ekyamahatip nkinu: Kalyaki yagaruka yabyama byona? ebibaireho ebi byasigara enyuma byayeba. Nyenkya kya Sabbiiti hayaimukiize omutwe okurora aheeru ensonoki ekaba eturukire ira, n'obwire bukaba buli omu saaha nka isatu yakingura motoka yaturuka aheeru yasanga hoona haculiire haliyo obusinge okwihaho akayaga akakaba nikatengeesa obunyasi, n'ebisaka n'amataagi g'emiti. Obunyonyi bukaba nubuhurruuka nuburuga nkiro enu nubugya nkiro endi. Hansi muno omu binyansi ebihuka bikaba biri ha mitalibano yabyo amagezi g'omuntu ei gatarukusobora okukeenga. Enyamaiswa enkooto ezikaba niimutinisa ekiro atagaruke kuhurra muhwe gwazo. Kyonka obu yairiireyo nambere hakaba hali embogo, akarora ebikurugutiirro byazo, yasanga zinagireho n'obusa. Ha mukungu obu yagizire ati kaagende aroleyo akasanga ati ekiro abairege atarukuroota, kyonka habaireyoga-kwo enyamaiswa ezitaine bigere nk'ebyembogo n'ente baitu nk'ebyembwa n'enjangu. Yateebereza ati zaakusoboirekwo kuba ntale, mpisi, rundi ngo. Yagaruka ha motoka. Haruguru akaba anyina obusinge, baitu kuruga obu yasisiimukire omunda ye hakaba hatandikireyo obulemu. Akaba atandikire kwekaguza ati: \"Baitu obu hanu omu Iswa ninkora ki? Baitu obu hati mukama wa motoka enu bambi n'abaana be naateekereza ki? Boojo kakuba motoka enu ebaire eri yange omuntu akagintwaraho nkuhuliire nta kuli omunda? Hati obu Nyakaisiki omuka naagira ati ndaha? Boojo Ruhanga nuwe atumirege ebisoro okwija okunsaaliza habw'okutwara motoka etali yange?\" Hamu n'ebitekerezo nk'ebi ebikaba biimukize obulemu buhyaka omu mutima gwe yakingura motoka omu maiso yanyoora ibona lya rediyo, yaigukira ha by'okusaba, ekiro kinu nkooku kikaba kiri kya Sabbiti. Yasumurra ebyokulya bye okulya, kunu naahuliriza amaraka g'ebizina bya Ruhanga ebi akaba amanyire kurungi kuruga omu buto bwe. Akahurra nibasoma ekicweka eky'omwana ayazaahire. Kalyaki yahuliriza kurungi ebigambo ebi obu bakaba nibabisoma, n'ebi akaba naalya yabanza yabyegeka ha rubaju, obu baamazire okusoma ekicweka nubwo yagarukire okulya n'okunywa. Akasumi obu kaahikire ak'okutebeza, omukuru yagira ati: \"Bagenzi bange hati ningonza kubanza kubatebeza ha bigambo ebiinyakusomerwege omu kicweka ky'ebyahandikirwe nikyo ekyomwana ogu ayazaahire. Omurufumo oru harumu omusigazi ogu omurungi omuto, ayakukumbire ebye byona yagenda omu nsi ya hara, naatekereza ati aratungirayo okusemererwa baitu yasanga ngu ebye obu byamuhoireho n'okusemererwa okwali kuroho kwamuhwaho. Kyegira banywani baamurugaho, yasigara ali munaku, mujara, kandi mboijana. \"Omu kicweka ekyakabiri eky'orufumo oru nitusanga omusigazi hanyuma y'ebi byona nkooku yayegarukiremu. Okwegarukamu nikyoleka ha rubaju orundi okwerugamu, okubanza akaba ayerugiremu hati yayegarukamu. Hanyuma yamalirra ati kangaruke omuka omba Taata, omwa Isenyowe musabe anganyire eby'enyuma, anfole mwana buhyaka. Obu yahikire omuka ateijukye, akasanga omugurusi ayeteekaniize okumuganyira n'okumufoora omwana. Omutebezi yamalirra ati, ayazaahire, ayairukire omuka ya so omunsi munu rundi n'eya Isitwe ow'omu iguru, Iwe ayayerugiremu, ogaruke omuka.\" Kalyaki akahuliriza n'obwegendereza ebigambo byona ebi atebeziibwe. Omutebezi akasisana oti rundi akaba amumanyire akaba azaahire. Kalyaki yagira ati: \"Kyamananu nyowe ntaaha nyehoiremu, ntaaha nzahire ninsemerra nyegarukemu ngaruke omuka: Kalyaki yatandika okuteekereza ha bwomeezi bwe bwona, obu akaba ali omu Isomero noobu yarugiremu, n'ebyamubaireho n'ebirukumufaaho hati yamanya ati Ruhanga ataaha ayeteekanize okumujwahukirra. Yaijuka ebibairehoga ekiro, n'oku atungirege okuhuumura ahonaaho obu agambirege ati \"Ruhanga wange Njuna'. Yakingura orwigi rwa motoka naagamba ati: \"Ndaimuka ndagenda hali Isenyowe.\" Yakwata omuhanda gwe yagenda naarubatarubata omu kisaka ekimwehinguliriize, yagenda nambere empisi zirairege niisekera, yagenda hoona hoona atarukutiina akaba anyina obusinge obuhyaka omu mutima gwe. 10 Omu businge bunu obuhyaka obu akaba atungire Kalyaki yamalirra naakozesa ebigambo by'omu njiri ati: \"Ndaimuka ndaagenda omu Poliisi ndaagarrayo motoka enu, mbaaturre nkooku nkaba ngiibiire, mbagambire n'ebindi ebi nakozire ebi nkaba ninsemerra okutungira ekifubiro. Ruhanga wange onkonyere baleke okunkwata, kyonka nyehikyeyo nyenka\". Baitu nabwo Kalyaki akaba atarukwanguhiriza kugenderaho ekiro eki, akamalirra kuraara aho, omu irungu naayeyongera kuteekereza, nukwo nyenkya Kyabalaza azinduuke naagenda. Obutiini bukakaba bugendiire kimu habwokuba hati amanyire ati anyina Ise owaakaba anyina obusobozi hali uwe na ha bisoro. Ateekereza n'okuhandiika ebigambo bye ebi arakwasa omukuru wa Poliisi, obu araahikayo kandi rundi kakuba bamunagisa motoka ebi alisigara na byo akabihayo. Arora na sente zoona ezaali zisigaireho azita omu bbahaasa agita omu kasahu agijwara. Amakuru ha rediyo gakaba nigagamba ngu busaho n'omu ayaakaboine motoka egi eyaibirwe Fort Portal, aba Poliisi noobu baraaba baisire emihanda yoona, kandi baakaguliriiza hoona busaho muhwe n'akarango n'ako okurorraho akarukwoleka mambere eri. Obwire obu bwakiire nyenkya ha kiro kya Balaaza, Kalyaki akaba amaliriire kimu okutwara motoka omu Poliisi, n'okwemera ensoni n'enkomo. Akaimuka kara yayeteekaniza kurungi, nk'engeso ye ei akaba akwasire buli nyenkya okuragaza motoka ye, yagira ebikoba yagicayura kurungi. Obu yamazire okurora byona biterekeriire kurungi yaihayo enkufiira ye ey'ebiragi ei akaba ayekoliire ha Kyasatade, yagijwara, yaihayo Ekisumuruzo kya motoka omu nsahu ye yakitamu, yateera sitaata motoka yayaka, obu yamazire okutagata kurungi, yatamu giya yasimbura yagenda mpora mpora okuhikya aigukire omu ruguudo oruyarugiremu ha Kyakataano omu kairirizi. Yagibinga naagiroza Kabarole. Omu mwanya muke guti akaba ahikire Kamwenge, abaaho akasiga yabaimukiza akacuucu, nibeekaguza bati: \"Ogu omuserebende gw'oha ogwa siteringi y'obumoso, gurumu n'Arukwiragura omu wenka ajwaire enkufira ya gurini!\" Tetiire tejunjuire ali Kahunge, deeru hati yakwatira kimu ogwa Bigodi yataaha omu kibira kya Kibaale. Omu saaha nka ina n'okusobamu kake akaba naayerengya omu masamba ga caai aga Rwaiteera omu kyali kya Switiza. Yamanya ati omu mwanya gutali mwingi nkooku arukwija kuhika Kasiisi ha ntangatangano, y'emihanda, kandi nambere hali amaduuka n'abantu baingi, kandi abamu bamumanyire. Yainganiza kurungi enkufiira ye na garubindi ze, yamalirra kurababaho enziriga. Ekicweka kinu kyona kuhikira kimu omu Ihani akaba naakitiina, nahabweki obuyaboine airukire n'obusinge yahika Bwikaraga omu Ibaale ataboine kabi, tiyagonza kwenaga omu rubuga busimba, obu yakihire omu Ihani nukwo kukwata ogwa Kyegobe, yaraba ha Isomero lya St. Leo erya sekendure ati na Kinyamasika ha itendekero ly'abeegesa yagenda yaigukira omu rwa korasi orurukugenda Busongora. Hanu omu kiikaro ky'okukubuka akaraba Virika ati na Kabarole n'omu maduuka, Kalyaki yakwata ogwa Busongora. Boojo ebi akaba amaliriire kugarrayo motoka omu ba Poliisi hati bikaba bimuhoiremu? Buli rundi akeeraga habw'obutiini n'okuba wenka omu Iswa ahatali bantu! Katurole. Omu nguudo enyakuterekeriire etanyine kakunguli na kaina eya Busongora motoka enungi eya Ceevu, omubingi wayo Kalyaki, obuyagihikiremu yagiha omurro, akalimi ka sipiidi kakomba omu kinana n'ekyenda. Abamasuuka embeho yayy yasigara neegabaiha ha mubiri. Ha nziriga ezi ezaakaba aroho akaba naasobora kuhika Katwe, rundi Katunguru omu mwanya ogutarukuhikya esaaha; baitu obuyahikire Rubona yakubukira ha bulyo yakwata enguudo ya Butuku, eyamwigukiize Kazingo, kyonka akeyijikya habwokuba akasanga ekiguudo eki kiri kibi mahano. Obuyarugire Kazingo yahika Bukuuku ha Igomborra. Hati akaba ali omu bicweka ebi amanyiire kimu kurungi. Akaba naateekereza ati akabi koona hati kahoireho naasobora kuhika ha Poliisi batamwemeriize noobu kwakuba okumukwata. Baitu ebiteekerezo binu akabyejuujura bwango, obu yarozire ha mukono gwe ogw'emoso ha ruguudo orurukugenda Bwamba, abaserukale ba Poliisi beemeriire na motoka ei yamaniyiriire okuba ya Poliisi ebali ha rubaju. Eriiso bakamunagira limu, baarora nkooku egi ekaba neesisana motoka ei bataaha nibaronza ey'Omubirigi n'erangi zaayo ibiri. Kalyaki yagira ati \"Ku!\" Na dereva omu Poliisi yagira ati: \"NKWINE\" Kalyaki obu yaboine biri biti tiyakwata enguudo erukugenda Kabarole busimba, kyonka atembatemba omu kizigati ky'Igomborra erya Bukuuku, akiteera akirabamu agwa omu kihandagazi kya motoka omu bitooke atenterra n'eki. Aba Poliisi abakaba bamukurasire bakamwizira haihi baitu, obu bahikire omu kizigati ky'Igomborra tibagumya ogu atomere, baabanza baayemerra okukaguza, akasumi ako akabaamazire nibakaguza kakaha Kalyaki edakiika nk'emu yairuka yaraba omu bitooke yaigukira omu rwerre, n'ekihanda kyasoroora, ahanaho omu maiso ge akaija okurora ebyombeko byayebamba, ebyamuzookiire nk'Isomero erikooto ery'okuraramu. Likaba liri itendekero ly'abegesa aboojo n'abaisiki erya Nyakasura. Omu kasumi nuko kamu obu yaroliire omu ndolerwamu ya motoka akaleeba enyuma ye motoka ya Poliisi emuroho neemuhambya. Pita Kalyaki hanu yateekereza bwango eky'okukora, rundi okuguma omu motoka akabinga enziriga, ekisobora kuleeta obutandwa, kuhumira abantu, okusiisa motoka rundi na uwe okufwa, rundi kuruga omu motoka akeefwobeka ekibira ekikaba kimuli haihi. Yacwamu okwemereza motoka akagurukamu akataahira ekibira. Hanu yamanya ati nkooku ebisoro ebimu nk'eminya n'ebikonkomi byecwaho emikira bikagisiga aho neeyekulingura abanyanzigwa babyo obu baba nibabibinga, bakasigara nibamarwa akakira kunu omunya gwonyini nugwegendera, na banu obu barabona motoka enu nibaija ekihika kyona nuho kukimaliza batakataireho amaani okumuserra, eki kiramuha omwanya kugira ekiyayekorra. Ahonaaho Kalyaki ayemereza motoka omu muhanda hagati, agiraaza ekisumuruzo akiihamu, aguruka omu motoka, ayesoka ekibira ky'emiti ya kakituusi y'Itekendekero airuka naagenda ifo okubanza, hanyuma akiika naarolerra enkiro ei akaba naagendamu na motoka, agaruka atembatemba nkarukugaruka omu nguudo ei akaire arumu, agiigukiramu entambu nka bikumi bibiri kuruga hayasigire ayemeriize motoka. Acwisikaniza enguudo atemba omu kizigati k'Itendekero. Ahika ha maju agayayetegeriize nkooku gali g'abasomesa b'Itendekero eri habwokuba akasanga aheeru yago hahandikirweho amabara gaabu. Hakaba haroho amaju ataano omu rukaarra. Ahinguraho ey'okubanza n'eya kabiri obu yahikire ha yakasatu yagira ati: \"Kandengeho ngende nyesereke omu.\" Akaba naahiija muno n'ebikiratima nibimuteera, baitu alengaho kwegumya ahika ha rwigi, gubanza gumucwera maingi agira ati: \"Boojo ndasanga rulumu ekisumuruzo!\" Ateeraho n'omukono gumu dimu ati 'do', kunu obu ogundi nugunyoora ibona, abona rwakinguka, agira ati: \"Ehuu eki kyahwaho.\" Arugarramu mpora. Omu kisiika hayaigukiire atasangemu muntu, okwihaho akameeza akarungi hagati yako, karoho ebyakyo ebicookerwe kurungi omu kibindi ky'ebyakyo, n'entebe isatu ezitegekerwe kurungi, na kabada y'ebitabu byona bitegwirwe n'obwegendereza. Hakaba, harara enyigi wari ezirukwigukira omu kisiika eki, orumu ha mukono gwe ogw'emoso. Orwa ha moso nurwo rwali rumuli haihi, nurwo amalirra kutaahamu. Aruteeraho limu n'omukono gwe ogw'emoso ati 'do' kunu obu ogw'obulyo gukwasire ibona nugukingura atakahuliire naarukumugira ati \"Rugayo'. Runu narwo orwigi rutamubere rubi, rwakinguka ahonaaho rwamutaahya omu kisiika ekindi kike kirungi kirumu ekitabu ky'okubyamamu kiswekeriirwe ekikingyo ky'orugoye rw'ebyakyo. Omu maiso g'ekitabu haroho idirisa lirungi, likooto nirirolerra aheeru omu nguudo ei ekaba neeraba haihi n'amaju g'abeegesa. Omu maiso g'ekitabu hakaba haroho emeeza n'entebe, ha ntebe hakaba haikaliireho Omwisiki burungi butoonya, n'omurundo gw'ebitabu by'abeegi gumuli omu maiso naabikebera nk'abasomesa boona okubakora obu baba batarukwegesa omu kitebe. Omutima gwe gwona gukaba gumuli ha mulimo gwe nahabweki omuntu obu yakingwire orwigi ataimukye amaiso ge ahonaho okurora nkiro y'orwigi, rundi akateekereza ati omuheereza we nuwe anyina eki atabaliire omu kisika. Baitu obu yaimukize amaiso okugaiha omu kitabu eki akaba naasara akasanga kitalikwo. Akasanga onu ali muntu ondi ou akaba naahiija naasisana aine ekirukumutiinisa rundi ekimukangire. Amaiso ge n'aga Kalyaki gaitiraitirana, omwisiki ayekanga, Pita Kalyaki amwegerra ahonaaho, kandi abaza oti rundi nuwe nyineeka, kunu naakinga orwigi ekiinyumanyuma ati: \"Kaniiwe, Kaboneke!\" Ayongera Ahonaaho ati, \"Ninkujuma omukago nyabura Iwe onkoonyere onsereke aba Poliisi nibampambya okunkwata. Otankaguza ekintu kyona hati, ndaakusoborra byona hanyuma. Amaiso ga muli omu nkiro y'idirisa n'akamwemwe akabandizehoga karugireho ahindukire naasisana ekisoro ekibarukuhiiga ayongera ati: \"Onjune mugole wange onsereke otangambira omuntu.\" Omusomesakati amurabyamu amaiso n'okuhunirra kurumu okwecura amugarukamu ati: \"Ndakusereka nkaha?\" Kalyaki amugarukamu ati: \"Kantaahire omu madaara g'ekitabu kyawe oku!\" Nandi omusomesakati ati: \"Baitu okozireki?\" Baitu Kalyaki obu akaba atakamugarukiremu omusomesakati ayongera agamba ati: \"Irooko ogende oyesereke oku.\" 11 Omusomesakati onu Kalyaki ou yataahiriire omunju ye na hakaifo omu kisika kye eky'okuraaramu baamwetaga omu itendekero eri Omukuru Marunga, Safira Marunga. Boona baamuligiraga habw'oburungi bwe n'amakune ge. Kalyaki obu yamazire okuhonera omu madaara enyuma y'ekikingyo ekirumu ebyakyo ekikaba kiswekeriire ekitabu, Safira Marunga agaruka ainama nk'okugaruka kusara ebitabu bye, baitu obutiini bukaba bumutaahiremu, alema kuteekana, kandi alemwa n'okumanyira kwo kimu eki nyakulesere omusigazi ogu omu kisiika kye, n'omulingo ogu aiziremu, obwongo bwe butandika okukora ahonaaho nukwekaguza ku araaba ali mwomeezi rundi aine akantu omu mutwe, ku araaba aiziriirekwo kwesereka rundi kukora akabi. Baitu harubaju orundi omutima gwa Marunga gukaba gunyine embabazi z'okugonza okukonyera omusigazi ogu anyakumwebingire. Binu byona obu byamazire okumurabamu nk'akairiringwa, Marunga yacwamu ahonaaho okuruga omu kisiika eki akaba arumu okugaruka ha mulyango nuho akorre kandi alindirirre n'ekihika ebiraakutaho. Marunga aimuka n'omuruundo gw'ebitabu bye agaruka ha mulyago, ekisumuruzo ekikaba kiri omu rwigi omunda y'ekisika kye eky'okuraaramu akiihamu, orwigi arukunga, aruboha n'ekisumuruzo naayema ha mulyango, ekisumuruzo akiihamu akita omu nsahu ya sikaati ye. Aikarra baitu omunda atateekaine, n'omurundo gwe gw'ebitabu. Atagire ira akaija okuhuurra amaraka maingi ag'abeegi nigamuhika, kandi n'amaraka gandi gekisaija agahurra gali keeri, omu kaanya kake kati bakoba bamuhikire, baateratera ha rwigi rwe yabaikiriza baataaha. Omu akaba ali muserukale ajwaire yunifoomu ondi akaba ajwaire engoye z'obutoosa. Omuserukale owa yunifoomu agira ati: \"Baatugira bati omuntu yaija nairuka nkiro enu, yataaha omunju yaawe munu. Araha?\" Marunga agarukamu n'okuhwihara ati: \"Hanu? Kasumi ki?\" Baagarukamu bati: \"Omu mwanya gw'edakika nka ikumi rundi ikumi na itaano.\" Marunga agarukamu ati: \"Rundi barozire kubi, Nyowe kanuho nyikaire hanu, ninsara ebitabu binu kanzira kubona muntu.\" Nandi abaserukale, \"Boojo tohulire emirindi y'omuntunk'arukwiruka naarabaho aheeru?\" Nandi Marunga: \"Hanu tuli ha muhanda, abahinguzi n'abeegi baikara nibarabanganamu, baitu omu mwanya gw'edakika ikumi rundi ikumi na itaano nzira kuhurra muntu.\" Aba Poliisi boongera bamugira bati: \"Kakuba obona omuntu ou otamanyire naakaguliriza enkiro rundi naayerabyaho ogambire omukuru w'Isomero atugambire ahonaaho.\" Nandi Marunga ati: \"Baitu naasisana ata ogu ou murukuserra kandi akozire ki?\" Aba Poliisi: \"Haroho motoka emu ey'Omubirigi ei bataaha nibaranga ha rediyo ebuzire. Omuntu omu rundi babiri bairukire, bagisiga omu muhanda hali baataahira ekibira, kyonka bamu batugizire bati omu, arugiremu yairukira nkiro enu\". Marunga ayongera akaguza ati: \"Baitu naasisana ata?\" Abaserukale baagira bati: \"Titumurozire ha maiso, kandi titurukugumya rundi abaire omu rundi babire babiri. Nahabweki titusobora okukugambira\". Baamusiima, baamuraga, aimuka nk'arukubasendekereza ayemerra ha mulyango abaraga. Omuserukale omutoho ha bali ababiri akuburaho omutwe gwe enyuma, naarorra ha ibega lye, hanyuma agira mugenzi we ati: \"Nyikaireho okurora oburungi nk'obw'omwisiki ogu omu nsi ya Ruhanga enu.\" Omuserukale omukuru amagarukamu ati: \"Abarungi bigogo, nibyo bitahwa omu bitooke, kandi obundi oburungi nk'obu nubusobora okusereka bingi.\" Omu kasumi kanu amakuru gakaba gatandikire okuraranga omu Itendekero lyoona n'bantu bakaba batandikire okugoma okwehinguliriza motoka, n'omu butebetebe nibabazaaho ebya ba Poliisi na motoka ei omusuma asigire ayemeriize omu ruguudo rw'Itendekero. Abaserukale baagenda baayehinguliriza hoona nibakaguliriza abantu ngu tibaikara kuba baboine omuntu atali w'obutoosa, nairuka rundi naayesereka, abaitu baburwa omuhwe gwe, hanyuma baakwata omuhanda baagaruka ha motoka ibiri nambere baasigire omuserukale owa kasatu. 12 Pita Kalyaki ahamire omu kairima k'ekyesereko kye omu madaara g'ekitabu kya Marunga, omutima gukamucwera maingi obu yahuliire abaserukale nibataaha omunju. Kandi okuteera kw'omutima gwe kukakiraho okwa buli enyamaiswa obu zamwehinguliriiza ekiro omu kisaka ha yamazire ebiro bisatu. Gukamucwera maingi habwokuba akateekereza ati obwoli aho omusomesakati ogu owatamumanyire n'oku mumanya aramuhayo omu mikono y'ab'obusobozi. Gukamucwera maingi habwokuba akatekereza ati hasobora kubaho omuntu anyakumuboinekwo naataaha enju egi, nahabweki abaserukale basobora okugira bati katugyaze. Abaserukale obu baamazire okuhwerayo Marunga yaturuka aheeru, yaleeba hara abeegi bagomere nambere motoka zikaba ziri, yayehinguliriza hakaanyuma k'enju ye yabaza n'omwisiki we Boonabaana anyakumuhereza ha by'abaserukale ba Poliisi abanyakwizirehoga, yamuragira obwarabona baagaruka aije amugambire ahonaaho. Agaruka ataaha omu nju. Akwata omu nsahu ye eya sikaati aihamu ikisumuruzo akingura orwigi rw'ekisiika kye mpora, agambira omugenyi we ati: \"Rugayo, enjura esaamukire!\" Kalyaki obu akaba naazingurruuka omu madaara akahikira ha kumusiima n'omutima gwe gwona naagira ati, \"Webale yaitu ekafunda kakuba yagalihire okukira hanu, yoona yoona nkugiijwize okusiima kwange kwona habwa byona ebi wankorra okujuna obwomeezi bwange, kunu otamanyire. Byona ebifiire ha mulyango, nyikaire mbihuliriize, omutima nugunteera nti rundi orampayo omu mikono ya Poliisi.\" Marunga amugarukamu n'iraka erirukuheheera kandi ery'embabazi ati: \"Tinkusoboire okukuhemukira, habwokuba onyebingire, kandi ondaganiizeege okunsoborra byona hanyuma. Nyina ekihika okumanya ebirukukufwaho nibiruga hakalimi kaawe.\" Marunga aragira Kalyaki okwikarra ha ntebe, uwe aimukya ekikingyo kya ha kitabu kye akinaga eruguru aikarraho aroleriire omugenyi onu ow'embandagarano. Kalyaki asika entebe ye agiiiriza haihi n'akarugu ab'omu muhanda ha batasobora okumurorra. Ahonaaho atandika orubazo rwe ati: \"Ninyetonda omu maiso gaawe onganyire muno okukutahirra nti hakaifo. Ninteekereza tolemere n'okuhwihara obu nkurozirege ha maiso omurundi gw'okubanza nagira nti 'Kaniiwe, kaboneke,' ebigambo omu nsi yaitu ebigambwa nyineeka rundi nyineenju anyakusangirwe omuka; kandi anyakumanyagaine muno n'omugenyi we. Baitu kandi rundi hati tooleme okweyongera okuhunirra okuhurra ninkugambira nti Nyikaire ndi hamu naiwe okumara Sabbiiti isatu ez'enyuma. Marunga aimukya amaiso ge naahunirra kwo naagamba ati \"Mhu! Nyowe hanu kantakarugahoga okumara Sabbiiti isatu ez'orukugamba, Iwe na Nyowe twasanganaha?\" Kalyaki agarukamu ati, \"Nkakwitirana limu ha posita ofiisi byali Julaia ikumi, okaba oine omuntu ondi, nkaikara nkuroleriire iwe otamboine, baitu obu okaba nooturuka oti omu posita offisi amaiso gaitu gaitiraitirana kumara akaanya kake kati; kuruga obu ontaaha ha mutima, nikyo ngambiire nti Ntaaha ndi hanu naiwe omu biteekerezo habwokuba kukugambira amananu noobu oraba noogaikiriza rundi otarukugaikiriza, tinkabonaga omu bwomeezi bwange bwona omwisiki murungi nka iwe, kandi kuruga obu obunakurozire nkakufora Omugo w'omutuma gwange, kandi ntaaha ninserra okukumanya na hoikara. Nkatuma nowanyina nyowe okukundondeza, obu namazire okumuha ekisisani kyawe kyona ekintaaha omu mutwe. Deeru hati nk'ekyamahano Nkya Kagaba obu yakunagaho, wankorra n'amakune ago goona, 'Kaboneke.' Safiira Marunga obu akaba nakyahunirra omu mutima gwe, amakuru g'ebigambo ebi byona n'omusigazi ogu arukuzooka kurungi, baitu kandi ou barukuronza habw'okwiba motoka akahurra Kalyali naayongera okubaza nagira ati: \"Ninkusaba ongambire ibara lyawe, Nyowe baanyeta Kalyali, Pita Kalyali. Empaako yange ninyowe Acaali. Oruganda rwange ndi Mugweri mwihwa wa Babiito. Ninteekereza nti hati Iwe naanyowe nitusobora n'okwetangana nganjani; hanyuma y'okunyikiriza kwesereka omu madaara g'ekitabu kyawe okumara haihi n'esaaha yoona, n'okukubiihisa ebisuba ebi byona, tosobora kunyehooga.\" Kalyali amwegerra na Marunga asekamu n'ensoni nk'anyakusobiirwe hanyuma amagumbira ati: \"Ibara lyange ninyowe Safiira-Safiira Marunga; empaako banyeeta Abwoli\". Pita amugarukamu ati: \"Ebyawe byona bikasemera nk'amata, n'amabara goona agabakwibwire nigasisana obwoki. Kakuba Nyowe onyikiriza ndakwetaga 'Saafi, omu Ruswairi ekirukumanyisa ngu ekirungi ekirukwera! Kandi Amarunga nooha atamanyire oburungi bwago!\" Safiira Marunga n'oburungi bwe obu bwona bwacwaga abantu omutima akaba ali w'ensoni, kandi atamanyiire bantu kubaza na uwe bwerebwere bati nibahaisaniza oburungi bwe ha murundi gw'okubanza ogw'okumuroraho. Marunga yateekereza ati: \"Boojo akigenderiire okwija hanu nukwo angambire ebi byona, rundi airukire kwo kwesereka yangwaho atagenderiire!\" Obu akaba ali omu biteekerezo ebi akahurra ha mulyango Boonabaana yaleeta caai yagita ha kameeza, amugira ati: \"Abwoli caai ngitaireho.\" Marunga amusiima ati, \"Webale Adyeri ogarukeyo kuli okole nkooku nkuragiirege. Waaboineyo akantu?\" Ahakana ati: \"Nangwa abantu boona nibagenda ha motoka.\" Ekindi Safiira aijuka nkooku ali omu kisiika ky'okuraaramu n'omusaija kandi ati kakuba omuntu weena abasangayo tikirukwija kuhulikika kurungi, kandi n'omusaija ngunu tamumanyire, nubwo agira Kalyali ati: \"Hati titwine eki turukutiina, ija tugaruke ha mulyango, n'omwisiki wange amazire kuteekaniza akakopo ka caai. Binu Safiira akabigamba naimuka naakingura orwigi, Pita Kalyali akahambirizibwa okumukurata noobu araaba yazokere nka atarukugonza kuruga hakaifo haakaba ali. Obu bahikire ha mulyango Safiira amwoleka entebe hookwikarra, kunu naamugambira ati: \"Oleke kutiina aheeru ntaireyo abalinzi baraatugambira obu barabona weena arukwija.\" Kalyali amusiima nk'arukuhunirra ati: \"O! Webale muno Abwoli\" Safiira Marunga aiha tiikoozi ha tiipoota amugira ati: \"Kankuteremu akakopo ka caai\" Kalyali agarukamu n'amakune naasekamu kake ati: \"Abwoli tinakugondeze onywe caai n'omusuma wa motoka atakabandize kwesoborra.\" Safiira na uwe agarukamu nk'arukusandaara ati: \"Kandi ninkyatamba Rutanga kujuna ki, ti niiwe waruga kugamba ngu mmazire kukwikiriza wayesereka omu madaara g'ekitabu kyange, wambihisa n'ebisuba!' Kalyali aseka na uwe bimusobiire baitu agarukamu ati: \"Abwoli omwanya nyine muke, ningonza nkwaturre ebyange byona ntakakozire ekindi, kandi ekyakabiri ningonza kugenda kwehayo bwango omu mikono ya Poliisi batakatungire mwanya kunkwata.\" Baitu nkooku Marunga akaba amazire ira caai okugita omu kikopo, Kalyali agyanuukura, baitu ekikopo akiteeka ha meeza. Atandika ati: 'Ibara lyange n'oruganda rwange n'obwihwa bwange mmazire okubikugambira. Isenyowe ou akabali w'Isaza kandi mujwara kondo akansiga omunda. N'ibara baaku nyesere Kihika. Emyezi esatu hanyuma yokuzaarwa kwange nyina nyowe yafa. Nasigarra kimu ndi nfuuzi. Ntatunge mugisa kwonka ibeere lya maau nkeeganira. Nyina nyowe obu yafiire bantwara owa nyinento nyowe, ou akaba aswirwe n'abakazi abandi basatu, kandi nabo banyina abaana abandi baingi muka egi. Oku nkamarayo emyaka ebiri, baanyihayo bantwara omwa nyineento nyowe ondi. Obu banyihire oku nyina emyaka ena n'ekicweka omukuru ayagwesirwe Isitwe hakaba ali, oku nuho naikaire n'omwisiki mugenzi wange Nyakaisiki ayankizaahoga emyaka ebiri yonka ey'obukuru kandi nuho narugirraga ningenda okusoma okuhikya obu nataahire omu Isomere ly'okuraaramu. Omu Isomero ly'okuraaramu fiizi zange tizaazookaga bwango, kunu Isitwe akaba asigire ebintu, nahabweki bambingaga omu Isomero mara ebiro aheeru ninkyatalibana n'ebya fiizi. Okutwarra hamu okusoma kwange kutagende kubi, nkamaliriza na Kembureji Satifiketi natandika okukora. Hati hahingwireho emyaka mukaaga nakaba kuruga omu Isomero; kandi nakakorra haihi omu bicweka byona ebya East Africa.\" Safiira Marunga akaba ahunzire amatu ahuliriize kandi amutaireho amaiso nk'abakazi n'abaisiki b'amakune okubarolerra abasaija batarukusimba omu mboni y'eriiso. Akaba aine ekihika okumanya ebya ha mpero y'okwatura oku, uwe caai eyakaba amazire okuta omu kikopo ekye atagikwateho. Kalyaki agenda omu maiso n'orubazo rwe naagira ati: \"Nsoma muno ebitabu. Omu kimu eki nkaba nisoma numwo nasangire ebigambo ebirukugamba ngu 'Nikisoboka omuntu okwiba atarukumanya eki arukwibira, rundi eki orukwiba kandi kunu tarukugonza okwiba. Ntamanya omuntu ogu naiba ekintu ekyamubuzireho omu bwomeezi bwe ira akiri nkerembe rundi muto muno. Ninkwaturra n'ensoni Abwoli nti nyowe ntaaha n'omukono mura, mba musomboozi, kandi nkooku wahurra abaserukale nibagamba, ndi musuma wa motoka; kandi kunu omu bwomeezi bwange omunda ninobera kimu engeso egi. Nikyo ndukwikiririza eky'omuhandiiki w'ekitabu eki ekinasomere eki yahandiikire nti noobu nkaiba obu mba ntarukwiba n'obukwakuba okusomboora ebintu kwonka ebirukurorwa eby'abandi, baitu omunda hara omu mutima gwange, mba ninyiba ekintu ekikooto ekitarukurorwa ekintaratungire omu buto, ekintakatungaga mali, eki ntarayonkere omu mabere ga maau, eki ntaraboine kuruga hali Isenyowe ankikiire omu ngaro ze rundi antekere ha kuju kwe nkooku ndora baise abaana abandi nibakora. Ekintu eki ekindengaho okwiba nizo engonzi zaabu. Ha nakakuliire hoona na ha nakaikaire busaho aranyolekerekwo engozi ezirukumara ezirukusobora kumpa obugumizo. Buli murundi gwona obu ntwara ekintu ky'omuntu ondi habaho obulemu bukooto omu mutima gwange ninyekaguza nti habwaki nkitwaire; obundi ngonza okulengaho kukigarrayo, baitu ensoni zigaruka zinkwata ndemwa. Motoka egi ei nasiga hali aba Poliisi nibampambya hahingwireho ebiro bbina nkooku otaaha nooyehulira ha rediyo yawe egi-hanu Kalyali yakubura amaiso ge naagaroza enkiro rediyo heekaba eri omu kisika-nkarora bakama baayo omusaja n'omukazi Ababirigi n'abaana baabu babiri, nibataaha omu posita. Nkamanya nkooku baali basuhuuki bwigara, baitu kandi motoka yaabu nagitwara. Obusumi obu bwona kurugirra ha Kyafuraide nyikaire n'obulemu omu mutima gwange okuhikya ijo ha Sande omu kisaka ha nkaba na nyowe nsuhuukire obu nahuliire iraka lya Ruhanga niriraba omu rediyo y'omu motoka ei nkaba nyibire nirinyomereza, kandi nirindagira okugarrayo motoka egi hali bakama baayo. Ndabire oku hoona ninyezigoleza okwetantara okukwatwa aba Poliisi ntakahikize motoka egi ha mbuga yaabu. Abwoli Safiira onganyire okukujwahya n'orugambo runu rwona, noosobora n'okutekereza oti rundi ntabukire omutwe. Hanu Safiira ainunuka n'amaisoge oti rundi gaaragara amurora ha maiso amwegerra amugira ati: \"Busa eki tinkakiteekeriize.\" Kalyali ayongera ati: \"Obu ndukuruga hanu ningenda busimba omu Poliisi bancwere omusango, bampe ekifubiro ekinsemeriire, tihali habw'ekikorwa kinu kyonka, baitu nahabwebi ebitamanyirwe ebi nakozire omu biro by'enyuma. Baitu Abwoli ntakaimukize okugenda ninkusaba ekintu kimu kyonka, kikooto kandi ky'amaani baitu, kandi rundi nkugambiirege kara nti nyikaire ndi hanu naiwe okumara omwanya mukooto iwe n'obu oraaba otaaha otarukukimanya, kandi ekindi nkooku kirukusisana kitegekerwe Nkya nyowe kwirukira omu nju yawe, naiwe okansereka hansi y'amapapa gawe, kinyongiire okuguma okukusaba ekintu eki, nukwo wanjunire obw'iswa onjunire kimu n'obw'eka, kandi rundi obundi ninsobora kutwara omwanya mukooto ntakagarukire okukubona.\" Ahonaaho Marunga akaba akyahuliriize Kalyali eki arasaba akaija okurora naaruga ha ntebe naateeza amaju hansi ha bigere bye naagamba ebigambo binu ati: \"Abwoli mugole wange ninkuramya, kandi ninkusaba n'obuculeezi n'omutima gwange gwona n'obwomeezi bwange bwona, n'engonzi zange zoona ompe okugonza kwawe, kwijuze ekiikaro ky'engonzi za se nyowe na nyina nyowe, kunkonyere ndeke kugarukira kwiba ebintu by'abandi.\" Busaho musaija wena anyakumanyire okuligira ayakugayire Kalyali. Oburungi bwa Safiira Marunga nk'amabarage okugayolekaga, kuruga ha kasoke kuhika ha nono, bukaba nubuhika okubwinamira n'okubaramya! Ha rubaju rwa Safiira ebintu byona bikamuteera ibumba kanwa, omulingo ogubyaiziramuga bikurataine biti yayekwata ha munwa yasukuna, hanyuma yagira ati. \"Mhuu\" omunda agira ati: \"Leeru ntaahiriirwe ki kiro kinu? Ha ruguru agambira Pita ati: \"Imuka oikarre ha ntebe leka kunteereza amaju.\" Pita Kalyali agira ati: \"Ntakaikaliire ninkusaba Abwoli mugole wange ongarukemu, ompe eki nkusabire.\" Safiira Marunga amuhambiriza okwimuka okwikarra ha ntebe. Omuntu mukuru nk'ogu atali mwana muto ngu ego, kikaba nikimukwasa ensoni okumuteereza amaju n'abantu noobu baakumusangaho. Ayongera amugira ati: \"Imuka oikarre ha ntebe nubwo ndaakugarukamu eki ndaaba ninkugarukamu.\" Kalyali nubwo arora ati kakuba agumira ha maju ge naasobora kukeerereza rundi okwefeereza okugarukwamu okw'okusaba kwe, okukaba nukusigikirwaho obwomeezi bwe obw'omu maiso. Aimuka mpora nka atarukwenda aikarra ha ntebe ye. Marunga obu yamurozire ha maiso akasanga akatuuyo ka muli ha buso, kandi ahingisiibweho okukira nkooku akaba ali obu akaba atakamuteeriize amaju. Marunga ou akaba amanyire okusoma abantu, nkooku yayegesiibwe omu mulimu gwe, yamanya ati ebigambo ebi Kalyali ebi agambire tibiri by'okwepatiika kwonka, kyonka abiihiire kimu hara omu mutima gwe, kandi obulemeezi bw'okubiturukya omu kalimi ke bukaba nibusisana nk'omuntu anyakukozire omulimo gw'amaani, rundi anyakwirukire, n'okutuutuka yasobora okutuutuka. Nubwo Marunga yamugarukamu mpora omu bigambo ebibaliriire nk'abakazi boona okubagira amagezi ago ag'okubanza kwejuujura abantu ati: \"Ninkusiima muno habw'okunyesiga oti okangambira ebintu byona ebirukufa ha bwomeezi bwawe. Iwe nkooku ongambiirege ha kubanza otaaha oli hamu nanyowe okumara Sabbiiti isatu!\" Kinu Marunga akakibaza naamwegerra amaiso ge agataire ha ga Kalyali na Kalyali na uwe amwegerramu, kurora omwisiki onu amukwasiize ha bigambo bye. \"Nyowe ntaaha ntakumanyire, baitu kandi we omanyire kumara omwanya mukooto! Nahabweki na nyowe niinyetaaga omwanya kuteekereza ha bigambo binu ebikuru ebi ongambiire n'ebi onsabire ntakakugarukiremu. Nakamara esaaha emu yonka tuli hamu!\" \"Abwoli obwire tibuli harubaju rwange, nibwiruka nibunsiga ...\" Kalyali obu akaba atakoongire bindi bakaija okuhurra motoka neehuuma niija. Kalyali agira ati: \"Yoooha egi?\" Obu akaba nabaza eki kunu naimuka n'omukono gwe ogundi guli ha ibona ly'orwigi rw'ekisiika ky'okuraaramu ekya Marunga, yakingura yataahayo, yayemerra ha karugu haihi n'idirisa aroleriire, ahonaaho akabona motoka ya Poliisi niija niiruka neerabaho. Obu yahikire ha nju ya Marunga yasisana nk'erukwija okwemerraho. Kalyali gwamucwera maingi. Marunga aimuka okulinguza motoka eyekaba niija okurabaho, obu akaba naimuka ati ayesika ayeiriza ha rwigi rw'ekisiika kye, ekisumuruzo eki akaba atairemu naarukingura kara, hati akinyoora naaruboha, akiihamu. Ekirukwoleka ngu omugenyi we onu ow'entambaruki akaba naamufaho omunda ye okukira nkooku yayolekaga ha ruguru. Ayemerra omu idirisa aroleriire omuhanda. Akabona motoka eri ya Poliisi kandi erumu abaserukale bali ababiri abaizirege nibakaguliriza. Marunga na uwe arora neesisa nk'erayemerraho, tasemererwa, baitu omubiingi abajuna tayemerraho. Omuserukale oli omuto amuhungiza muno omukono naamusekera, na Marunga na uwe nukwo akora naabagarukamu; omunda ye akaba naagira ati okuhungya kwange kakuba kubahinda okwemerraho kuraaba kugasire. Arolerra motoka okuhikya obu yahweriireyo. 13 Marunga obu akaba naasisa kuteekereza eby'okukingurra Kalyali akahurra emirindi aheeru hakanyuma k'enju ye, akubuka ahonaho, akaija kurora ki Boonabaana naakingura orwigi naahiija. Marunga amukaguza ati: \"Kiki obaire ki Adyeri, haliyo arukwija?\" \"Abwoli ninduga kuli ha kibira, motoka ei bataaha nibaranga ei baibire omusuma aizire yagisiga hali yairuka. Aba Poliisi baizire nibamuhambya yairuka, yasiga yayemereza motoka yataahira ekibira n'ebisumuruzo airukire nabyo. Hati aba Poliisi baasigaho omuserukale omu baagenda kuleeta makanika kugiihaho.\" Marunga: \"Iwe wayanguha ota okuhikayo?\" Boonabaana: \"Abwoli abantu boona n'abeegesa nuho bali bagomere, nibasunga omuserebende gwa motoka.\" Marunga yagonza kumucwera amagezi airreyo nukwo akingurre Kalyali, amugira ati: \"Adyeri genda omu offisi ondetere ebitabu byange ha meeza eya haihi n'amaahurro g'ebitabu. Na nyowe kanyije ndole motoka egi ei orukugamba. Amusindika okugenda, orwigi rw'ahakanyuma aruboha. Kalyali akaba ahuliriize n'omutima gumu binu byona Boonabaana ebi akaba nagambira mugole we, kandi akaba ayeroliire motoka ya Poliisi n'abaserukale babiri nibarabaho. Obwongo bwe bwatandika okukora bwango muno. Nahabweki Marunga obu akaba naamukingurra ati orwigi akaba amanyire eki arukusemerra okukora ahonaaho. Kalyali obu akaba naarugayo ati omu kisiika yasiima naamwegerra ati: \"Webale Abwoli kwongera kumbumbatira, ningonza okumbubatira oku kube kw'ebiro n'ebiro. Nkooku buli naba ningamba obwire nubwiruka nibunsiga, ningonza kugenda omu Poliisi okwehayo ahonaaho, kandi obu baraamara okunta omu kaduukuru omwanya niinyija kuba na muke. Baitu kandi kakuba ngenda mpuliire iraka lyawe, obwire obu obw'omwirima bulimbeera nk'omusana.\" Marunga ayesiza aroleriire ha rubaju nubwo yainunukire yamwanukura n'embabazi ati: \"Acaali,\" gunu nugwo gwali murundi ogw'abandize Marunga okumweta empaako ye. Kalyali akahurra omutima gwatandika okumuteera munoho okukira nkooku gukaba nugukora. Engonzi nukwo ziti. \"Ngonza kukoonyera abantu, naiwe ninyija kulengaho kukukoonyera nkooku ndukusobora, baitu itwe abantu, habwaitu itwenka titusobora kugira engonzi ezisobora okumara okwijuza omutima gw'ondi, hatali Ruhanga kutukwatiraho\". Pita Kalyali yahuliriza ebigambo ebi n'iraka ebi ryaiziremu ateekaine, acwamu ati lyali ly'obunanu, kandi omunda ye agira ati noobu nkubaire ihunde lyomwisiki onu muhikireho omu mulingo gw'ekitiinisa n'obuntu okukira hanu, tikyakusobokere omwisiki nkoonu okugaba okugonza kwe ha murundi gw'okubanza ogukumusabiirwemu. Ayegira ati kasita araganiize okunkoonyera, na Ruhanga anyakumunagireho nk'ekyamahano arasigara naakora omulimo gwe. Kalyali agonza kwongera kuteeza amaju okusiima, Safiira amutanga, baitu nabwo amusiima muno n'akalimi aikaliire ha ntebe. Kalyali agira ati \"Kangende,\" aroleriire orwigi rwa hakanyuma. Marunga amukaguza ati, \"Nogyaha?\" Nkanyakwikaire atarukuhuliriza byona ebi aikaire naamugambira. Kalyali agarukamu ati: Ningenda omu Poliisi\". Marunga amukaguza ahuniriire ati: \"Noogenda ota, dora abantu nkooku baijwire aheeru n'akajagarro akanyakuroho?\" Nandi Kalyali ati: \"Ningonza kwihayo motoka eri niyo ngende nayo.\" \"Tohuliire omwana naagira ati basigire omuserukale naagirinda?\" Kalyali amwanukura ati: \"Byona mbihuliire, kangende ndole. Nyikiriza Abwoli ntwarwe ogu ogwa hakanyuma.\" Marunga amurolerra atarukugamba, aimuka amukingurra orwigi, naasisana nka owarukwija n'okumusendekerezaaho. Pita akaba naarwana n'obusumi, kandi okukira byona akaba atarukwenda abantu bamubone na Marunga, nahabweki amuhakana ati: \"Abwoli, ikarra hansi nyowe kansobooke mpora ngende.\" Amuha omukono gwe okumuraga, Kalyali obu akaba agukwasire naahunirra okuheheera n'okworoba kwagwo n'oburungi bw'ebyara bye n'enono ze yayongera yagamba ti: \"Ninyija kugumira ha ngonzi zaawe n'obukoonyezi bwawe, ndikuhandikira ndi omu nkomo.\" Marunga obu akaba atakatekerize ekindi ekiraakurataho akabona Kalyali naimukya omukono gwe ahonaho nagunywegera. Hanyuma y'eki yaturuka aheeru, yasiga Marunga byona bimutiire ibumba kanwa nkooku byakatandikire. 14 Akasumi Kalyali aka yamazire ayeserekere omunda y'amapapa ga Marunga, nkooku yakyetaga, katamukole kubi. Habwokuba haroho ebintu ebi yahuliire obu akaba ahamiire omu madara rundi omu karugu ka haihi n'idirisa. Okubanza akamanya ati abaserukale batamurole ha maiso nkooku baagambiire Marunga. Ekyakabiri akahurra Boonabaana naagira ati motoka bagisigireho omuntu omu wenka okugirinda. Nahabweki ahonaaho Kalyali obu akaba naaturuka ati aheeru yata ebirahuli ebikaba nibimulengiizira omu bikya akasumi kanu koona ha nyindo ye. Yarubata naayanguha nk'abandi boona abakaba nibagenda kwerorra motoka y'Omubirigi eyekaba ibirwe. Obu akaba atakagiirire haihi muno akaleeba abantu bagigomereho, n'abandi batiire obubinja nibabaliza ha iguru n'okuhunirra. Haihi na motoka akaleebaho omuserukale ayemeriire, n'enkufiira eya Poliisi etungiire ha mutwe gwe. Kalyali yataliriza yagenda yayejwanganiza n'akabinja k'abantu, kandi kali haihi n'ekibira kya Kalituusi ekikaba nikitaana n'ekibira nyabubira eky'obuhangwa. Omu katebe kanu ak'abeegi abakaba nibabaliza hairguru nuho Kalyali ayetabikire hatali na muntu kumanya ngu rundi arugire omu kibira rundi ha rubaju orundi. Hamu n'enkizi nk'eyomuntu anyakuboine ekyamahano yabagira ati: \"Boojo naruga kurora omusuma wa motoka. Naba ninduga nseeri ninyambuka kwija hanu, namuleeba ajwaire ekipiira ayeserekere ha muti guli.\" Yayolekayo n'ekyara kye omuti omukooto omu kibira. Yayongera nk'anyakuzoire ekikuru mali ati: \"Abaserukale baraha?\" Boona baakubukira motoka ha ekaba eri abamu baagira bati: \"Mbali kuli.\" Abandi baagira bati: \"Nguli kuli\" Kunu Kalyali naayongera okusoborra abasigazi abo aragira ati: \"Genda obeete.\" Abasigazi babiri baagenda ahonaaho, Kalyali ayongera kugambira abaasigaireho n'abarukugenda nibaburra ati: \"Nyowe muboine ayeserekere baitu uwe tamboine\". Abasigazi bakagenda nibatoka bati: \"Omusuma ngunu, omusuma bamuboine.\" Ou kyabandize kugwa omu kutu yakiheereza ondi, n'ondi yakinagira ondi, omanyire abantu baingi abagomere hamu habw'ekintu nk'eki tibateekereza muno. Omuntu omu obu ayemerra akaragira ati mukole kinu, boona bayooka bakikora, habaija kugarukira kuteekereza kirahoire ira. Omuserukale obu kyamugwire omu kutu ngu omusuma wa motoka bamuboine, yacapira, ati kakuba bagenzi be bagaruka kutabarra motoka bakasanga n'omusuma na uwe amukwasire wenka nibasobora kumuha n'ecepe. Yarubata naayanguha kugenda enkiro ei baamwolekere, obu yahikireyo kalyaki atamuroleho, kyonka bamugira bati uwe akwate rubaju rumu, anyakuboine omusuma naija kumufunya naamu muletera. Kalyali akarumisa kubona omuserukale naatahiira ekibira uwe yakwatira kimu ogurukugenda ha motoka, ei abantu hati bakaba nibairuka nibasiga habw'ekihika ky'okuroraho omusuma wayo ou batekeriizekwo ngu bamuboine kandi akwasirwe. Kalyali obu yagihikireho yagikingura ataine nkizi yatamu ekisumuruzo, yateera sitaata, enjini ya Ceevu yatandika okukorra, yagitamu giya, ekihungu kyateera. N'edaakiika etahike atakahikire ha irembo ly'omurungi we Marunga, yasisana nk'arukwija kwemerramu yanagayo eriiso. Marunga ou akaba aimukire ahonaaho kwija omu idirisa habw'okuhurra okuhuuma kwa motoka akahunirra kurora Kalyali ali ha siteringi naairuka, kunu naamuramukya n'amaiso agarukugira gati, \"Ebyange byona noobimanya, bunu nagenda.\" Atamwimukize omukono. Marunga akasigara naahunirra omusigazi ogu oku aihire motoka egi omu maino g'omuserukale wa Poliisi n'abantu boona abakaba bagomere aho. Okwefuma kwe n'obumanzi bwe bikasigara nibimuhwihaza n'okuhaisaniza. Omu kibira omuserukale n'abakaba bamwegerekere kugenda kukwata omusuma bakahurra epumpu ya mulingo gundi neecweka enyuma. Amaraka .agaarugire aheeru garumu n'enduuru gakaba nigaranga ngu motoka bagitwaire! Obu baagiire okwetegereza kigitwara, bakasanga ngu nuwe omusigazi oli ayaizire naaranga oku aboine omusuma haayeserekere; deeru omu kiikaro ky'okubatwara yabeetebera naagaruka ha bwerre. Juma omuserukale akarugayo atabijwaire, akaba ataine n'owokugumyaho omunwa ati dara onu nuwe anyoheze yantwara omu kisaka kukwata omusuma. Buli muntu akaba ayekwatiire ogwe, buli omu akaba nabaza ebye. Kalyali aikaliire yahikya omu Ceevu ya siteringi y'obumoso atagire ira ataambukire akasaaru Nyakasura, yagaruka yagwa omu ruguudo rwa Bwamba yayambuka Mpanga, yayerengya Butebe obu akaba naahika Rwengoma ha Kanisa pamparana na motoka ya Poliisi ijwire abaserukale, baizire okumuserra okumukwata. Yabateera yabarabaho akacuucu kasigara nikabaita amaiso. Omuserukale ayaboineho motoka eri owakaba aikaliire omu maiso, ataikirize ati amaiso ge nigakora omulimo gwago kurungi. Akaba atarukusobora kumanya omuntu nkooku yakasoboire kwihayo motoka eri ataine bisumuruzo byaayo; kandi noobu akubaire ainabyo akugihireyo ata omuserukale Juma atagimuhaire. Kandi omuserukale obu akubaire agimuhaire habwaki nawe ataagiiziiremu! Kalyali akabagwamu puku kandi akaba nairuka muno omuserukale atasobole kwetegereza namba za motoka. Omuserukale amalirra ati: \"Katugende omu maiso egi motoka neegisisana kwonka eri eriyo nambere tugisigirege omu Itendekero ly'abeegesa.\" Obu bakaba nibahika ha kisaru kya Nyakasura omuserukale akabaitirana atabiijwaire, nairuka, atutuukire, enkufira ye agikwasire omu ngaro, oti rundi omuntu naasobora kwiruka n'ebigere naakwata motoka! Baitu omuntu obu ahwa amasiko nukwo akaba ati, toohurra nibagamba ngu arukutwarwa amaizi osanga naagwera akahoiga, kunu nako nikatwarwa amaizi, ati rundi karamujuna! Yayemereza motoka ya Poliisi naahungya omukono n'amaani, yabakaguza naahiija ati: \"Omusuma wa motoka timwamwitirana oku?\" Omuserukale owaakaba ali mukuru hali uwe amugarukamu naamukayukira ati: \"Nkusigire kunu kulinda motoka eri oikirize ota omuntu kwija kugikwihaho akagitwara? Oikaire ogwijagiire nandi noorora?\" Juma naakyahiija agarukamu ati: \"Afende baizire baangambira ngu omusuma bamuboine ayeserekere omu kibira na Nyowe nagenda okumukwata, obu nyikaire ndi omu kibira mpuliire motoka neehuuma neegenda.\" Abaserukale abandi abakaba bali omu motoka ya Poliisi bati: \"O O O tumbavu!\" Baitu baamanya ngu niyo eri motoka enyakubarabirehoga Rwengoma. Omuserukale omukuru aragira Juma okutemba omu motoka, bairrayo omu maiso kake bahindura okugaruka Fort Portal. Obu bakaba nibahindura bati motoka, role eya Poliisi nayo eyekaba ereesere abaserukale abandi bakabona ebahikire. Babakaguza bati: \"Kuta kanimuhindura, motoka eraha?\" Nandi bo bati: \"Omusuma obu aboinege itwe twarugaho yabiihabiiha Juma ati: omusuma amuboine ali omu kibira, Juma obu aikaire naahwerayo, kunu omusuma naamwetebera naija naagitamu omurro, ekihungu nikiteera.\" Nandi omu hab'omu motoka endi egi agamba ati: \"Boojo niyo motoka eri eitwaitirana neekonkomoka ha irembo lya Winyi? Ee hati ali hara! Obu araba akwasire ogwa Busongora hati naayerengya Kisomoro, obu araba akwasire orwa Buganda hati ali omu ntaaho y'ekibira. Tugarukeyo ahonaaho turange ha Poliisi tutandike kuronza buhyaka. Ogu omusaija mpamuzi, omuzaano gwe agumanyire. Motoka ikaire etuli omu bwara butaano, yagaruka yatuterebukamu.\" Motoka baazihindura baaziroza ogwabaleesere nk'ababingire eboha. 15 Kalyaki atabone muntu weena owokumwemereza omu muhanda eki akaba naatiina muno. Akagenda atereekeriire yaraba hakanyuma k'amaduuka, yayambuka Mpanga yasimba n'orwa Bboma. Akaba amanyire enju y'omukuru wa Poliisi ya Fort Portal, Nahabweki omu kiikaro ky'okugenda busimba ha mbuga ya Poliisi, yahanuura ati naasemerra motoka agitwarre kimu omuka ya Ofiisa ou yanihiire okusanga ali omuka atakarugire ha kuhumura kw'omu ihangwe, esaaha nkooku zikaba ziri musanju n'ekicweka. Akamanya ati kakuba agenda ha mbuga ya Poliisi, abaserukale nibasobora okumucanza n'okumuconga, obundi n'okumukakamu empi. Ekya kabiri akateekereza ati obundi nibasobora ebintu ebimu eby'omu motoka kubyetwarra nibabipatikaho uwe anyakumazire na motoka ebiro bbina. Ebintu nka binu akaba abyemanyiire. Nikyo yakwatiire omuhanda gwe yarabaho yatoma ogwa ha \"Hoteeri y'ensozi z'omwezi\" yakubuka nka arukugya Nyabukara, obu yahikire ha Iziikiro lya Bahindi yarora ekihandiiko ha mukono gwe ogw'emoso ekiroho ibara Makenzi O.C. Poliisi, yakubuka. Ahonaaho yarora motoka eri omu garaji, yamanya ati Makenzi alumu. Omumaiso g'enju hakaba haroho ebyakyo n'obunyansi bikozirwe omu nsisana y'okwezi kw'emboneko, irembo erimu n'iritaahya motoka, erindi niriziturukya omu nguudo enkooto. Kalyaki yatwara motoka ye yagyemereza omu mulyago gw'enju. Kalyaki akarumisa kwemereza ati motoka omu zigati nandi embwa ya Makenzi eti \"Nkwine.\" Ekaija niiruka neeboigorra haiguru aho, orusaya rugyakirwemu omurro, eri ha rwigi rwa motoka oru akaba aroho. Baitu kinu kitatwale omwanya mukooto, habwokuba ahonaaho Kalyaki akarorra omu birahuli by'orwigi Bwana Makenzi naija ajwaire ebya Poliisi naakingura orwigi, naayeta n'embwa ye ati: \"Kamooni Judi, kamooni.\" Embwa ekuba neegaruka omwa mukama wayo neehungya omukira kunu nerorra Kalyaki ha ibega. Baitu Kalyaki jatunga obusinge yakingura orwigi rwa motoka ye yaturuka aheeru. Obu akaba naahika aheeru ati yagambira Bwana Makenzi omu Rungereza oru akaba amanyire kurungi ati: \"Bwana Makenzi, nyina ebi ndukugonza kukutebeza bikuru oraanyikiriza ntaahe omu nju yawe?\" Binu akabigamba amutunuliire omu maiso n'ebigarubindi bye abiihireho yabirekera nibirengiizira omu bikya nk'engeso ye. Bwana Makenzi owaakaba amanyirwe okuba omusaija ow'embabazi, kandi arukutamu ekitiinisa Abarukwiragura amugarukamu n'amakune Ati: \"Rugayo\" Obu yahikire omu nju yamugira ati: \"Entebe ngigyo.\" Kalyaki obu akaba naata ekibunu hansi ati naatandika okubanza ati: \"Nyowe ibara lyange ninyowe Pita Kalyaki, ngarwire motoka egi ey'Omubirigi ei nkaba nyibire kurugirra ha Kyafuraide. Obu nkaba ndi oku ha nairukiire nayo, Ruhanga akabaza na nyowe, yandagira okugarra motoka egi hali ba Poliisi nukwo bagigarurre mukama wayo. Ebintu byona nkooku nakabisangiremu, nukwo nkabigarwire, okwihaho ebyokulya ebi ntaaha nindyaho na siringi amakumi ana ezinagulizemu amagita. Ninkusaba ommanyisize mukama wa motoka, motoka ye oku eri hanu, kandi naakugondeze okumwetondera habweki eki namukozire n'abaana be na mukazi we n'okubasaba okunganyira.\" Bwana Makenzi akaikara amutunuliire aculiire ahuniriire, hanyuma nubwo yamukagwize ati: \"Ruhanga akabaza na iwe ata?\" Kalyaki yagarukamu ati: \"Omu motoka egi harumu rediyo, kandi buli kasumi nyikaire ningitaho nimpuliriza amakuru n'ebindi ebirukufa aheeru, baitu ijo Kyasande obu nagitaireho, nkaigukira ha by'okusaba. Nahuliriza kurungi nibasoma ekicweka ky'omwana ayazaahire, kandi omu kutebeza nikyo n'omutebezi yatebezaaho. Akasisana nk'arukutebeza nyowe nyenka. Nahurra Iraka lya Ruhanga niringambira liti: Imuka ogende nka ayazahire, ogarreyo motoka egi, ogambe naiwe oti nsiisire, hanyuma otandike buhyaka. Nkaikara ninteekereza ebigambo ebi musana gwa ijo n'ekiro ky'ona, hati nubwo naimuka okugarra motoka enu, Poliisi batankwasire.\" Makenzi: \"Hati nooyenda nkukorreki?\" Kalyaki: \"Ningonza nkukwase ekisumuruzo kya motoka.\" Hanu Kalyaki yakiihayo yakita ha meeza. Nyina hanu n'akabundu ka basitoora akanasangire omu motoka egi. Nako yakaiha omu nsahu ye yakata ha meeza. Na sente ezi nasangire omu motoka, n'ebindi ebi nyakurumu.\" Makenzi: \"Hanyuma y'eki kiki ekindi eki orukunihira.\" Kalyaki agarukamu nk'arukusekamu ati, \"Waitu, ndi musuma, ninihira okuhabwa ekifubiro ekimpikiriire habw'ekikorwa kyange.\" Makenzi: \"Itwena hanu n'omu Uganda yoona tutaaha nituserra motoka egi n'omuntu ayagitwaire; nsemerirwe kuhurra ngu okahuurra iraka lya Ruhanga, wagarra motoka egi, na mukama wayo na uwe taaleme okusemererwa noobu araaba yabonaboine muno habw'entegeka ye yoona okusiisikara.\" Kalyaki: \"Ninihira nti oramumpikizaho okwetonda kwange.\" Makenzi\" \"Ego, eki ndaakikora. Habwaki motoka enu togitwaliire kimu busimba ha Poliisi?\" Kalyaki: \"Nyesigire iwe, habwokuba we niiwe mutwe gwa Poliisi omu rubuga runu, kandi mmanyire nti noija kunyetegereza.\" Makenzi: \"Omanye ngu noija kugenda noohandikira ebigambo byawe omu ofiisi ya Poliisi. Nsaliirwe kukugambira nti nibaija kukuta ha Rumanda okuhikya omusango gwawe obu gulihulirwa. Hati kanterre ab'omu ofiisi esimu baleete dereeva aije atabarre motoka enu.\" Kalyaki asiima Makenzi. Baitu Makenzi obu akaba naasa kwimuka kugenda ha simu akahurra ekidde ky'esimu nikigamba, obu akaba naagya kugenda kugigarukamu, mukazi we Kurisitina ayarugire ha meeza ei bakaba nibaliiraho ekyamusana yaija akurasire iba okurora anyakwizire omu motoka ha mulyango kandi ou Judi ekaba neesa kukomamu amaiso, okumara akasumi kanu koona ou akaba aikaliire ha mugoma gw'entebe ahuliriize n'ekihika orubazo rw'abasaija banu ababiri: omu omucwi w'ebiragiro ondi omulinzi w'ebiragiro; aimuka ahonaaho kunu naagambira iba ati: \"Werekere daalingi kangigarukemu.\" Baitu obu yagiimukize yagita ha kutu, yagamba ati: \"Halo!\" Akahurra iraka nirimugira liti: \"Ningonza kubaza na Osi (OC)\" Kurisitina akubuka bwango agambira iba ati: \"Daalingi esimu yaawe, Insepekita naagonza kubaza naiwe.\" Bwana Makenzi aimuka ha mukono gw'entebe. Insipekita Lwanga nuwe akaba nabaza ayemere omu mbuga ya Poliisi, akaba naamurangira nkooku motoka eyekaba ibirwe, baitu abaserukale ei bakaba bahambize baagikwatira ha Itekendekero ly'abeegi Nyakasura omusuma obu yairukiremu yayesoka ekibira, kandi basigireho omuserukale naagirinda nkooku baagarukire baagiiba, baagitwara. Kandi ngu nikiteekerezibwa ngu omusuma nuwe yacwire amagezi yabiihabiiha omuserukale Juma yagenda omu kibira ngu uwe akwate omusuma, kunu omusuma yasigira amaanyuma naatamu ekisumuruzo naayerengya. Kalyaki na muka Makenzi abakaba baikaliire aho nibahuliriza esimu ebi ekaba neebaliza Makenzi habwokuba. Lwanga akaba nabaliza haiguru n'iraka ly'enkizi bakanyumirwa nka Makenzi, okuhuliriza orubazo oru. Makenzi uwe eki yakozire nukwo kugarukamu ateekaine ati: \"Oije hanu bwango turole, oleete na dereva omu.\" Obu yamazire kumuragira ati yagarra omukono gw'esimu omu nteeko yagwo. Insipekita na dereeva batagire ira bateesiimbire hanju ya O.C. (Osi). Bakahuunirra okurora motoka ei baikaire nibaserra n'enamba zaayo zonyini esimbire ha mulyango gwa Makenzi. Makenzi agenda amukingurra orwigi, obu akaba naasimba ati okuguru omu nju, Makenzi namugira ati: \"Nkwesire okukwoleka Kalyaki, Pita Kalyaki, nuwe ataaha na motoka egi, yakamara nk'ekicweka ky'esaaha ali hanu naangambira ebitaaha nibimufaaho kuruggirra ha Kyafuraide okuhikya hati.\" Insipekita Lwanga obu akaba akyali omu kutangaara Bwana Makenzi aihayo ebisumuruzo Kalyaki ebi yamuhaire abimukwasa amuragira okubiha dereeva abinge motoka eri ey'Omubiringi agitwale ha Poliisi. Nukwo uwe na Kalyaki na Lwanga baragendera omu motoka ya Lwanga. Dereeva wa Poliisi agenda omumaiso. Lwanga aikarra ha siteringi omu motoka ye. Makenzi na Kalyaki bagwa enyuma, baculiire, batarukubaza kyonka bali nkabantu abarukwetegerezangana omu kahuno ako. Obu baahikire ha Poliisi Kalyaki yahandikisa ebigambo bye byona, baagaruka baabimusomeramu yaikiriza ati nibyo kwo ebi agambire. Yabitaho omukono. Nubwo baagarukire aheeru baahandikisa byona ebikaba biri omu motoka, baagaruka baabigarramu kurungi, baagiboha, baataho omuserukale okugirinda. Ha saaha ikumi n'emu aho Kalyaki baamuta omu motoka ya Poliisi baamutwara ha rumanda Katojo. 16 Omu mbuga entaito nka Fort Portal nambere haihi buli muntu arukumanya mutaahi we, kandi nambere osanga abantu baingi batanyina bingi eby'okukora okwihaho okubaza, kandi na habwa okukanya kwa takisi na motoka ezindi omu rubuga, amakuru nka ganu garahuka okujaakaara nk'ekijaju ky'omurro omu ruhiira. Nahabweki abantu habainukiire omu ofiisi, amakuru gaali gasandaire gaahika omu katale, Medikoro omu maduuka, Kabarole kandi aba takisi bakaba bagahikize Rwengoma, omu Kacwamba, Harubbaho, Kitumba, Kamengo n'ebiikaro ebindi nk'ebi ebiri hamyegeego y'orubuga. Abantu abamu bakaba batandikire kuteera obubiinja n'okubazaaho. Pita n'obwomeezi bwe bati: \"Musaija weewe! Omuntu kutwara motoka akagibuza n'akarango kumara ebiro bbina akagaruka akagigarurra Poliisi batamukwasire naaba ali mpamuzi.\" Ondi \"Noomanya weewe obu ogu murundi gwa kabiri Pita nibamukwatira omu by'okwiiba motoka. Noijuka guli ogwa Masaka.\" Owa kasatu: \"Kalyaki ogu nyowe nkasoma na uwe agiramu omukono mura, leeru hati gweyongeriire kimu okuraiha obu gwahika na ha kukwata ha motoka.\" Abandi: \"Weewe bagizire ngu iraka lya Ruhanga niryo lyagambiire Kalyaki kugarra motoka, ngu akalihulirra omu rediyo y'omu motoka. Bakakigamba ngu Ruhanga tabaliza hamu, naasobora n'okukusanga n'omu motoka ei oibire, nabaza na iwe. Dora ngu ebintu byona eby'Omubiringi babisangire nkooku yakabisigire okwihaho eby'okulya ebi yamazire ebiro ebi naalyaho, na siringi ana eziyagulize amagita, naazeyikiririza, ezisigireho zoona ziroho.\" Amakuru obu gaahikireho Nyakaisiki ou omutima gukaba guharaire okumara ebiro ebi byona ebi yamazire naaserra mugenzi we atagire kindi na kindi okwihaho okutandika okurra n'okusikurwa. Obundi kiba ky'obulemeezi itwe abasaija okwetegereza ekiriza abakazi. Nkahanu Nyakaisiki akaba naalizibwa ki? Kusemererwa nandi bujune? Busaalizi rundi mbabazi? Rundi manyeki akaba naarra habw'okugira ati \"Barakihurra bata?\" habwokuba uwe na mugenzi we bakaba bali baana b'omu bantu. Rundi manyeki akaba naarra habw'okuteekereza ati eka ya Isebo yasa okucwekere kimu, Kalyaki owaakaba asigaire ho kugikwatirra ngugwo baamuta omu nkomo. Baitu Nyakaisiki nka bagenzi be boona abakazi obu yamazire okwogya ati omutima gwe katugambe n'amaiziga ge, yateekana yaikya, yakya nk'iguru erikwasirwe orunombe rundi oruho okulikya enjura obu emara okugwa. Yaihayo esuuka ye yagyenagira, ekicweka kyayo ekimu yakyeta ha mutwe, yacwera Kabundaire yagangaijuka naagenda Katojo. Obu yahikire ha irembo omukumirizi yamugira ati \"Esaaha z'okwikiririzamu abagenyi zihoireho.\" Nyakaisiki bambi yagangaijuka naagaruka omuka asobiirwe. 17 Kalyaki ntakwebiirwe obu baamuhikize Katojo, baamurabya n'omu nyakatoole yoona abanyankomo abatakacwerirwe ei barabamu, baamuta omu kisiika kya Rumanda. Orubaju rwa ba Rumanda ha nkomo enu rukaba rwebaganiize kuruga ha nkomo yonyini, n'omulyango gwarwo gwali aheeru y'enju y'enkomo. Abanyankomo abacweriirwe na ba Rumanda tibaateeranaga; n'ebyokujwara byabu tibyasisanaga. Aba Rumanda baalyaga bonka, kandi baabahaga ebyokulya bike habwokuba tibaakoraga mirimo. Orubaju rwabu rukaba runyina ekizigati kyaliriirwe na simente n'ebisiika bisatu eby'okuraaramu. Ebibiri eby'orubaju n'orubaju bikaba biri bikooto, ekimu ekya hagati kikaka kiri kike. Buli kisiika kikaba kinyina orwigi rumu orurukukitahamu rukozirwe n'emitahimbwa y'amaani. Abanyankomo aba Rumanda baabyamaga orubaju n'orubaju baroleriire ekisiika, hagati hasigaramu omwanya. Omu mwanya ogwa hagati na hatagi baatekamuga edobo y'okuseesamu ekiro. Nyamusana baasesaga omu kibuga ekikaba kisumikaniizibwe ha kisiika kya aheeru ya muhuruzi ya Rumanda. Nyamusana aba Rumanda baabaturukyaga baikarra aheeru, boota akasana, rwebagyo babagarramu babakingira omu bisiika byabu. Kalyaki bakamuta omu kisiika kya ha bumoso nambere yasangire abatakacwerirwe abandi baingi, abasuma, abasomboozi n'abakatuzi. Abandi bakaba bahambire abakazi, abandi basiisire abaana abato, omu akaba akwasirwe ha bw'oburogo. Pita Kalyaki yahurra akwasirwe ensoni kurora ali kigoye kimu n'ekitebe kinu eky'abakozi b'obubi n'abacwi b'ebiragiro by'ihanga. Buli omu hali bo akaba naagonza okubaza na Kalyaki okuhurra nkooku yabuzire na motoka. Bakaba batarukwingana na uwe omu kuzaarwa, omu kwegesibwa n'ebindi. Abamu bakaba nibagonza okumubara nk'emanzi, baitu uwe omunda ye akaba amazire kwecwera omusango gwamusinga naakozesa ebigambo ebi yahuliire ijo ha rediyo nibigamba biti: \"Taata nsisire omu maiso g'iguru n'omu maiso gaawe.\" Akasumi k'okubakingira obu kaahikire baamwoleka obulenga bwe, nuko akarago na bulangiti ibiri, nibyo byona, okubyamira n'okwesweka. Hansi hakaba haalirwe na simente nihafuka tiitiiti, kandi nihaguma daidai di. Obu yagondeze okubyamaho akaba atarukusobora okugwijagira habwokuba abanyankomo abandi bakaba ni bagonza okubaza, batarukuhurra omuserukale ebi arukubaragira. Pita Kalyaki akaba naagonza okuculeera okuteekereza baitu kibaka kiri ky'obulemeezi okukikora. Yagamba omunda ye ati: \"Ruhanga wange nkatangana ki?\" Obu yatungire omwanya okurabamu byona ebyamufireho kiro eki akasanga nibiijuza endyanga, kandi akazoora ati atungire emigisa nyingi ei akaba atarukusemerra. Okubanza okugarra motoka egi Poliisi batamukwasire hanyuma y'okwesereekurra ha nyindo y'abapoliisi lyali ihano. Ekyakabiri embabazi Makenzi ezi yamwolekere tiziri nk'ezi ezikira okwolekwa omuserukale hali omuntu anyakucwire ebiragiro. Ekya kasatu kandi ihangamura nukwo kugwaho Safiira Marunga omwisiki omu maiso ge owaakaba naakira boona aba yakabona oburungi. Omwisiki ou ataaha naaseruza abiri kumara Sabbiiti isatu zoona. Kwirukira omunju ye, atagenderire, kumusereka, akabaza na uwe akamunywegera engaro ze, yateekerezaga obundi ati rundi tibibaireho kwo kirooto kwonka. Baitu obu yamanyaga ati kinu kibaireho kwo, amazirege esaaha yoona ali omu nju ya Marunga omurungi, aguma anihira, ayebwa obujune, habwokuba akaba namugonza nkooku atakagonzaaga. Obu yamuteekerezaahoga ahurra omutima gwamuteera. Deeru eki yayekaguzaga obutaleka nikyo kinu. \"Boojo Safiira alisobora okunyikiriza hanyuma ya binu byona?\" Obu bwakiire nyenkya Pita Kalyaki baija baamutabarra baamutwara omumaiso g'omuramuzi okumunyegerra nk'ebiragiro okubiri, habwokwiba motoka ya Zuwa Omubirigi omusuhuuki owaakaba naaraba Fort Portal naagenda Kampala. Eki obu baamazire okukikora omuramuzi yarangirra ati \"Omusango gulihulirwa ha Kyakabiri Sabbiiti erukwija, nukwo kugamba Sabbiiti emu kuruga kiro eki. Kalyaki baamugarrayo ha Rumanda omu nkomo. Kiro eki Nyakaisiki akagenda Katoojo yarora mugenzi we yamutwarra n'ebyokulya baabaza. Kalyaki akaba naagonza muno okumutebezaho byona ebyamufiireho omu itendekero ly'abeegi n'okuyagwireho omwisiki oli ou yamuragiire okumuserurra; baitu omutima ogumu gwamugamba guti \"Noosemerra oyegendereze okutanaga omwisiki ou orukugonza oti omu kabi, kakuba kyetegerezibwa ngu Marunga akakusereka nikisobora kuleeta akacwano. Kandi ekindi, ekintu obu omara kukiturukya okakigambiraho ondi, n'okukira muno ondi ogu kakuba asangwa ali mukazi, buli okyanjaire. Obu yamazire kuhuliriza amagezi ago Isenkati omutima gwe aga yamuhaire, ebigambo byona yabyahura omu mutima gwe okuhikya omusango guhoire. Sabbiiti emu obu yahoireho Pita Kalyaki baamuragira okujwara engoye ze kurungi n'okweteekaniza kugenda omu maiso g'omuramuzi. Ekiro kinu kikaba kimanyirwe abantu baingi, kandi nkooku Kalyaki na uwe akaba amanyirwe muno omurubuga, kandi nkooku abakaba batamumanyire bakaba banyina ekihika ky'okumuroraho, Mucwa (Ekooti) ekaijura abantu yabooga. Kalyaki obu baamuhikize omu maiso g'omuramuzi, omuramuzi yamusomera ebi barukumunyegerra omu mulingo gw'obutoosa ati: \"Pita Kalyaki owa Bukwali, Burahya, noonyegererwa omusango gw'okwiba motoka y'Omubrigi Zuwa, ebiro 30 July 1960 kuruga omu maiso ga Posita Ofiisi, Fort Portal, omu motoka, n'okulya eby'okulya bye ebi akaba ategekere okwekoonyeza n'abaana be kiro eki. Omusango ogu noogwikiriza?\" Abantu boona bahuunda amatu kuhuliriza Kalyaki eki aragarukamu. Baitu eby'okugarukamu kwe bitabe bingi kandi bitatwale omwanya mukooto. Akagarukamu ebigambo bibiri byonka ati: \"Ego ningwikiriza.\" Omuramuzi: \"Oinayo ekigambo ekindi eki orukugonza kungambira?\" Kalyaki hanyuma y'okukora omu maraka ge yagambira Omuramuzi ati: \"Waitu, nkasobya okutwara motoka etali yange n'okugibuza kumara ebiro byona ebi namazire nayo. Baitu obu nkaba nyeserekere iraka lya Ruhanga likanyizira lyangambira liti\" nsisire kandi ninsemerra okugarra motoka egi, hali bakama baayo. Na nyowe naikiriza nikyo nagiretiire nagikwasa omukuru wa Poliisi. Ninyikiriza ekifubiro kyona eki orampa, baitu ninkuraganiza nti tindigarukira okukora ekikorwa kya mulingo nka gunu obundi. Maliriire okutandika obwomeezi obuhyaka.\" Omuramuzi obu yamazire kuhuliriza ebigambo ebi, yakuba yagenda omu kisiika kye yamarayo edakiika nka ikumi na itaano yagaruka naacwa omusango naagamba ati: \"Pita Kalyaki okakora kubi kutwara motoka etali yawe, n'okusiisira bakama baayo, omusaija na mukazi we n'abaana be entegeka yaabu ei baali bategekere. Kyonka okakora kurungi okugigarra, kakuba kitali eki ekifubiro kyawe kyakubaire kikooto muno. Oraabohwa emyaka esatu. Kakuba okora kurungi omu nkomo bali kucweraho kimu kyakasatu ky'ekifubiro kyawe.\" Pita Kalyaki baamwebembeza baamuturukya aheeru, bamuta omu motoka y'enkomo yagenda yayongera okuraba omu nyakatoole y'ebihandiiko n'ebikaguzo abanyankomo abacweriirwe ebi barabamu. Baamujuura engoye ze, baamuha bwara bwa nkoko ez'enkomo n'enamba ye, baamwoleka n'ekisiika kye rw'obutiti, yatandika ekifubiro kye. 18 Sabbiiti ina hanyuma y'ekiro eki baacwerireho omusango gwa Kalyaki, Oliva Kaabajwisa nyakaabu Marunga akamubungira omu itendekero, kyali Kyamukaaga yasiibayo nibabaza nibaseka nk'abaisiki nyineemu oku bagira. Buli omu naagambira mutaahi we ebimufiireho n'okukira muno ebirukukwata ha boojo. Abaisiki bagonza muno kubaza ha boojo nk'aboojo oku bagoonza kubaza ha baisiki. Marunga nuwe yatandikire ati: \"Adyeri gira turole ebyawe na Kakonge byahikiha?\" Oliva: \"Iwe Abwoli noogira ebyaitu ebi binyina ebiso n'enyuma?\" Nandi Marunga ati \"Ee?\" Oliva: \"Tiimanyire, n'okugira ira byagira ira toohurra ngu akanaga obu kaikara ira ha kyoto!! Ijweri Adyeri oli owa Kyegobe akaija yagambira Akiiki ati ngu ab'owabu Kakonge bagira akalaako, ngu manya mugenzi wa isenkuru akeita, yayehanika omu icumbiro. Bunu Adyeri akwasire hansi na haiguru aho ati omwana wange tarukugenda kuswerwa omu ba Kyeniga. Obutulikunganaho omusaja akagenda akeita bagire ngu Kaabajwisa nuwe yakikora, nga taata? Adyeri obu namwitiraine ijweri naagenda ha bugenyi bwa Byembwa, naanye nkabona naabintamu. Yagira ati obu orahambiriza okagenda omuka egi, ati: Nyowe ha bugenyi bwawe tolimbonaho, na iwe na nyowe nitucwa akati nitukanaga!\" Nandi Marunga ati: \"Obaboine abantu okubakwatirra amasa kandi ebiro ebi byona ebigambo ha byakatandikiire Adyeri ataaha ha? Bunu iwe noogira ota?\" Oliva: \"Nyowe nkyabihangire abiri. Araali takangambire kintu.\" Marunga: \"Deeru Nyowe obu ndibatwarra owange onu baligira bata?\" Oliva yakaguza n'ekihika kunu naaseka muno ati: \"Araha? Oine ondi?\" Boona baasekera haiguru. Marunga arora omu nsahu ye ey'omu ngaro aihamu ebbahaasa, omu bbahaasa aihamu akasisani akakwasa Kabajwisa. Kaabajwisa obuyakataireho eriiso limu agira ati: \"Mawe!\" Agwa n'enseko; agaruka aimuka akatamu amaiso agira ati: \"Leeru onu burungi butoonya kantakamubonaga omu nsi munu. Muhuma caali n'engingo ze zoona!\" Bombi boongera basekera haiguru. Nubwo Marunga hanyuma agira ati: \"Okumuboine omusanga ha, ali omu nsengo!\" Nubwo Oliva amugarukamu naahwihara ati: \"Ali omu nsengo?\" Marunga agarukamu ati \" Ego,\" kankwoleke, ebbaruha ye nukwo onanuke\". Nandi Oliva ataireyo omukono okugyanukura agira ati: \"Leeta turole.\" Marunga agiihayo agimuha. Kabajwisa atandika okusoma; ekaba etaroho biro by'omwezi, ebigambo byayo mbinu. Omu Nsengo Abwoli Marunga Omu kiikaro nk'eki ndumu hati tikirukurahuka omuntu okuhandiikara omurungi we nkooku iwe oli hali nyowe habwokuba omwanya muke, kandi buli bbaruha yoona nibabanza kugisoma kurora ebirumu. Baitu enu ninihira tibaagirole kandi tibaagisome, ngikukumikire mugenzi wange ogu nkooku turuga nda emu, kandi mugambiire byona ebindi ha mutima nukwo aije abikumpikizeeho noosobora okumwesigira kimu omu buli kintu, tasobora kwata ifubo. Ninkusiima Marunga gange habw'amakune n'embabazi ebiwangiriire omu kasumi aka nkaba nimbyetaagiramu muno nti, kandi n'okuhayo obwomeezi bwawe n'ekitiniisa k'ibara lyawe habw'enyonyi y'entambaruki. Omwana w'omuntu naasobora kwiha nkaba ebigambo ebisobora okumarayo okusiima kwe habw'ekikorwa ekiingaine aho! Ninihira nti okamara okuhurra byona ebyanfireho okuruga buli, obu oraaba otarabihuliire ntumire ogu abikurabiremu. Abwoli Marunga ningonza kwongera kukugumiza nti ebigambo biri ebi nakubaliize ha kiro eky'omugisa, ntabibaze habw'ebikiratima n'okwenulisiriza rundi kuserra okugirirwa embabazi kwonka, baitu nkabiihira kimu ha rugondo omunda. Ninkwoleka, iroho ly'engonzi erya ha mutuma gwange omunda. Iwe niiwe wenka mubazi ogusobora okuntambira, niiwe twizi otusobora okumpaagura. Ekindukukusaba Marunga, nimanya nti tikirukurahuka ndi musuma ndi munyankomo, ndi omu nsengo; baitu Abwoli nikisoboka omuntu okuhinduka n'okutandika buhyaka, n'okukira muno kakuba agira obugumizo. Ensi yoona erikwimukirra kakuba ehuurra nka kinu eki ndukukusaba, kayakaimukirirra busaleeru kaaswa nka nyowe, baitu ninkuraganiza nti tolyeyijukya; noobu ndiba munaku nobu ndiba nkooku mbaire. Ogu ayatumire iraka lyabaza na nyowe omu karungu ati, \"Garuka omuka\" nimwesiga nti alifoora eka egi iguru erinyakuli omu nsi, n'obwomeezi bwaitu ahamu enanga y'engonzi. Ninyongera okukusaba ntiize amaju nka buli nti ompe engonzi zaawe. Ninyowe Akunanukira, Rwomunsengo. P.S Nkutwekiire akasisani kange ninkusaba okaikirize. Kabajwsa ebbaruha akagisoma ataireho akaseko ha maiso ge, na Marunga amutaireho abiri n'ebimwemwe. Obu yagimazire yainunuka yamurora n'akaseko nk'okuhwihara yamugira ati: \"Rwomusengo murungi, baitu ebbaruha ye tindukugyetegereza!!\" Marunga amugarukamu ati: \"Kyamananu torukusobora kugyetegereza rundi buli omanyire ebigyehinguliriize, kambikuteereyo obu olibigamba olisanga na nyowe bamunkurasize.\" Amusubiriirra byona ebya Pita Kalyaki. Oliva ayekwata ha munwa ahuniriire. Nubwo yamukaguza ati: \"Iwe noomugonza?\" Marunga amugarukamu ati: \"Adyeri omuntu ou wakabona kumara esaaha emu yonka, hanyuma wagaruka okuhurra ali 'Omu nsengo' oragira ota oti niimugonza? Baitu kyonka nikisoboka okumugonza ninteekereza naasobora okuhinduka.\" Nandi Oliva ati: \"Kakuba omugonza okamuleeterra Araali na Adyeri, obuleemu obu olirwana obwetegeke.\" 19 Omu nkomo ya Katojo nambere Pita Kalyaki yakwatiirwe akagira engeso nungi, nahabweki baagenda nibamukuza naatunga enkizo nk'engeso y'enkomo oku eri biro binu. Kandi habw'okugonza kugira akahanda k'okurabyamu ebbaruha ze, akacwa amagezi yanywana abantu abasobora kuzimurabizaamu bwango kwihikya hali mugenzi we Nyakaisiki, ayaijaga kabiri buli mwezi okutabaarra ebbaruha ezi kwitwara omu itendekero. Marunga na Nyakaisiki baatandika okumanyangana kurungi n'okubazaho \"Rwomunsengo.\" Marunga yatandika buli mwezi okunihira okurora Nyakaisiki aizire n'ebbaruha erukuruga \"Omunsengo\" yatandika okurora Nyakaisiki nkooku yakubaire ali muramukati we. Nyakaisiki akaba naagonza muno mugenzi we na uwe ateekaane ayombeke eka. Baitu omunda ye akaba naagira ati \"Kyakurugaha omwana omurungi nkoonu, ow'omu bantu ayegesiibwe ati, kandi w'engeso enungi okusobora okwikiriza Pita rundi buli Ruhanga akozire ekyamahano. Baitu obu yabonaga ebbaruha ezi Marunga ataimubingisize, noobu araaba ataraigarukamuga, aguma. Ha kiro kimu omu biro by'okuhumura kwe omuka Marunga akatebezaaho nyina byona ebyamufiireho na Kalyaki. Ibara eri omuntu weena akaba alihuliireho. Nyina obu yamazire okuhuliriza ebi byona yamukaguza ati: \"Ego mwana wange orugambo rukaija rwatuhikaho hanu, kandi rutaaha rujaakaire ensi yoona ngu niiwe waserekere Kalyaki.\" Marunga: \"Baligamba bagaruke baleke ekibatakalekaga ni kiha?\" Nyina: \"Ngira iwe tokamwikiriize?\" Marunga: \"Nangwa, tinkamwikiriize, baitu ninsobora kumwikiriza.\" Nyina: \"Mwana wange, obuziba naku tiisanga mwana gwazo! Kampaho iwe oine akalimo kaawe nookora, n'abagole baawe nibakusiima obu balikubinga haakire tokora obwayaya?\" Marunga: \"Omulimo nugusobora kumpa eka? Nugusobora kumpa abaana?\" Nyina: \"Kyamananu omulimo tigusobora kukuha kka n'abaana baitu habw'okuswerwa omusuma kandi omuntu ou bakwasireho omu nkomo haakire oikara oti!\" Marunga: \"Maama omuntu naasobora okuhinduka naaleka ebibi bye ebi yakozire naakora eby'ebiragiro kandi ebihikirire, n'okukira muno kakuba abona omuntu arukumugondeza kimu.\" Nyina: \"Baitu nabwo Abwoli kakuba omwikiriza nooha aliija ha bugenyi bwawe Nyokwento Kacoboyo nandi swenkati owa Kyegobe?\" Marunga: \"Kasita iwe n'Araali mulibaho kirimara.\" Nyina: \"Baitu mwana wange omwana tazarwa omu.\" Marunga: \"Bunu hati ebya Oliva obu babiisire muraamugira muta, muraamutaho ekufuro mumubohe nk'esanduuko?\" Ngira obufumbo buba bwa bantu babiri, kakuba bagonzangana bakasiimangana, mazimba gaabu baligeemiga bonka.\" Nyina: \"Eki nukwo kiri ha ruguru, baitu abantu obu baswerrana buli enganda ibiri itaahirraine.\" Marunga: \"Eki nukwo kyali ira, baitu biro binu tibiri nk'ebya ira ngu omwana muraamukomera omusaija, n'omwojo muramukomera omwisiki omu ruganda nanka. Hati abaana nubo barukwegombozangana nibaleetera abazaire. Abazaire nibasobora kubaha amagezi omu nsita kakuba omwana agasiima akagakuratira, nukwo; kakuba atagasiima, abazaire nibasemerra kwikiriza ogu ou abaletiire. Obu biribasobera ira iju obuliriba limazire okwijura omu kyoto baliba bataine w'okwekwasa.\" Nyina kunu amaizi nigamukunkumuka omumaiso agira ati: \"Deeru itwe ensoni tuliitaha omunsi? Omusuma!\" Marunga: \"Amooti leeru iwe obu warra hati ntakakugambiire nti mwikiriize obu ndiija nka kugira nti nimugonza answere olisura ki! Kandi byona ensoni zaaki? Itwe niitwe tuliba twibire nandi tukwasirwe omu nkomo? Nyowe haakire ngenda n'omusuma ou ndukugonza okukira kuswerwa ahikirire ou ntarukugonza. Kalyaki obu araaba yaibire motoka ngira akeegarukamu yagigarurra aba Poliisi bagiha mukama wayo n'ebyayo byona babisangamu; ogu tarukukira abahikiriire kyenda na mwenda abataserra okwegarukamu?\" 20 Omu nkomo ya Katojo ha kiro omu bwire bwa nyenkya hakaba hahingwireho omwaka gumu n'emyezi mwenda kuruga Kalyaki ha yataahire omu nkomo. Omujaasi w'enkomo akamweta omu ofiisi ye, eyekaba eri omukisiika kya haiguru eky'ekyombeko ky'enkomo, yamugira ati: \"Kalyaki, kurugirra omu ripoota ezi nyikaire nintunga kuruga hali abo abaikaire nibakurolerra, kandi obu oraayeyongera okukora nkooku oikaire nookora omu biro by'enyuma, noija okusumururwa omu mwanya gw'emyezi esatu omu maiso; nukwo kugamba noija kumara hanu emyaka ebiri omu kiikaro ky'esatu. Nitugonza okulengaho okukuserurra eki osobora okukora obu oliruga hanu. Obusumi obu omazire hanu okozire omu bitongole ki?\" Kalyaki: \"Nkabandiza omu ibaiziro, hanyuma bantwara omukurolerra ebitabu, obunarugire oku nagenda omu misiri kubinga turakita erukulima.\" Omujaasi: \"Omuli ebi byona wakugondeze kukora ki kakuba kisoboka?\" \"Nyetekanize okukora omulimo gwona ogu olisobora okuntungira kyonka naakugondeze muno ogwokubinga motoka rundi turakita.\" Kalyaki: \"Turalengaho nkooku turukusobora okukuserurra omulimo, baitu ky'obulemeezi okutunga emirimo biro binu n'okukira muno habw'abantu abarugire omu nkomo nkahanu baitu ninsobora okukwesiga.\" Kalyaki yateera etamaamu y'okusiima n'okuraga yaturuka. Omujaasi yamukurasa amaiso yagira ati: \"Musigazi ndabukya, kandi kakuba enkya emugirra naasobora kutaaha omu irembo erifunzire.\" Omujaasi n'abakoonyezi be baalengaho nkooku barukusobora okuserurra n'okutegekera Kalyaki omulimo; baitu kyali ky'obulemeezi okugutunga. Obu hakaba hakyasigaireyo omwezi gumu Kalyaki okulekerwa, n'omulimo gutakazokere hakaija ebbaruha neeruga owa Misita Burawuni, Omujungu Kalyaki ou yakorraga ira Nairobi; akaba naagonza kugaruka omu Isita Afirika, kandi akaba naagonza muno, okugaruka okukozesa Kalyaki okumubingira motoka. Akaba naaserra okumanya, haalirugira omu nkomo. Omujaasi obu yatungire ebbaruha enu akasemererwa muno habwokuba okutalibana okw'okuserurra Kalyaki eki okukora, kukaba nukusa okuhoireho. Yahandiika bwango naagarukamu ebbaruha ya Misita Burawani, kandi naamumanyisa nkooku basangire Kalyaki ali musigazi murungi, akasumi akabamazire na uwe. Hanyuma akeeta Kalyaki yamutebeza byona; Kalyaki akasisana nka anyakuli omu kirooto. Omugisa nkoogu gukaba gumuhinguraine okugwikiririzaaho ati nigusobora okumwizira, baitu akasemererwa muno okukira oku akaba naasobora okwoleka ha ruguru. Emyaka ebiri obu yaroomere, kyali kiro Kyakataano omu bwire bwa nyenkya, Pita Kalyaki baamugarurra obugabe bwe, baamwihirayo n'engoye ze, yajwara kurungi. Baamuraga yaruga omu nkomo ali omusaija w'obugabe. Kalyaki akaba ategekere na Nyakaisiki okutarangaaniza okusumururwa kwe, nahabweki obu yarugire omu nkomo bantu bake muno, katugambe tuti ab'omunju bonka nubo baamanyire; okwihaho Marunga ogu noobu ndaaba ntagambire akaba naasemerra okumanya, kandi Nyakaisiki akamutebeza byona obu yatwaireyo ebbaruha ye eya ha mpero. Kalyaki akasoobooka mpora yataaha omu nju y'owanyina yagira ati ci. Akaba atumire Nyakaisiki okwesengereza Marunga aikirize okumurora Kyasande. Marunga na uwe atabe mubi yaikiriza okwitiraitirana Rwomunsengo ha Kyasande. 21 Abakwatwa abarukukira obwingi obu baba nibaruga omu nkomo biro binu emirundi nyingi obasanga nibazooka kurungi akukira oku bakaba bali batakagiiremu. Enkomo nkooku twazigwetiirwe Abangereza tiiroho habw'okubonabonesa omuntu, kyonka habw'okuha omuntu omwanya kwegarukamu, akasobora okugaruka hanyuma okwikarana n'abantu bagenzi be atarukucwa ebiragiro. Abanyankomo bakozesibwa n'amaani baitu emirimo teba y'okubaita. Ebintu byabu byona babikorra ha busumi obulengerwe. Obusumi bw'okulya, obw'okwetwa amabara, obw'okuzaana, obw'okuhuumura, byona bimanyirwa kimu buli kiro. Omuntu obu aba ali mutamiizi, rundi arukuraara muro, hati atunga omwanya kuteekaana n'okuhuumura. N'ekirugamu nukwo abantu abamu kugomoka n'okuzooka kurungi kunu babaire bali omu nsengo. Pita Kalyaki ha yarugiire omu nkomo hanyuma y'emyaka ebiri ei yamaziremu, habwokuba bakaba bamucweriireho gumu ha bw'okukora kurungi, akaba naazoka kurungi, anywisiriize weena, omusigazi enyamibwa nkooku yakahangirwe ali, kandi obu yataireho obwecumi bwe obu obw'okutaragalirwa, ayamuroraga tiyalemaga okumuligira. Hakaba hahingwireho emyaka ebiri n'ebiro bike kuruga ha kiro kiri Marunga eki yaroliireho Kalyaki ali nk'omusuhuuki nairuka abalinzi b'obusinge bw'ensi, yamwikiriza yayesereka omu nju ye, hayarugiriire nayetwara omu bulemi atakwasirwe. Okumara obusumi obu bwona Marunga akaba ayeyongiire okumanya Kalyaki n'obwomeezi bwe obwa kara, kuruga hali abantu batali bamu, nkooku abakazi bagira amasano g'okumanya ebintu ebirukufa ha bantu. Kandi n'emirundi ei yaikaire n'owanyina Nyakasiki n'ebbaruha za Kalyaki yamuhandiikiraga, bikaba bimuhaire ekisisani ekiijwire eky'omusigazi onu ayaizire naamugonza kandi naamuramya. Ha rubaju rwa Kalyaki okwihaho buli obu yamuroliire omu Posita Ofiisi n'obuyamuroliire omu itendekero, busaho bundi; kyonka buli omu yaroraga mutaahi we muno ha yakasiimiraga hoona omu mwoyo. Ekiikaro kinu \"mwoyo' baingi bakizoora kiri ky'omuhendo kandi ky'ensita okurorramu enganjani n'enganzi zaabu bali omu nsi munu n'abaarugiremu, batarukuhindwa omuntu wena rundi ekintu kyona hansi na ha iguru na nyabuyonga. Ha murundi gunu nubwo bakaba nibaija okurorangana nk'abenda. Ekiro eki ekya Sande eki bakaba nibaija okurorrahongana, buli omu kikaba nikimwisa ekihika; n'okukira muno Kalyaki owaakaba ategekere kutwara Amarunga ge omu busozi bw'omu Bulembo obu nyakuli haihi n'enkomo ya Katojo, obu akaba aisire nabwo omukago habwoburungi bwabwo n'ebiijongo byako, n'embeho enungi n'okuha omuntu omugisa ogw'okulengera. Nahabweki ekiro akakitandika naahuhirra akaara enjura ereke kugwa. Nayo bambi etabe mbi tiyagwa. Nahabweki bakeesanga baine orwebagyo orurungi orwa kasana, n'akayaga akarukuzinisa emburara, n'iguru litiire empuuga, ebiijongo biteekere, obunyonyi nibutiitira, ente niirya n'obusinge omu bihanga by'omu busozi. Omwezi nkooku gukaba guli gwa Agusito, amasinde maingi bakaba bagategere iguru, n'embuuku zaago niiboya okuboya nkooku omuntu weena ayakuliire omu kyaro atarukusobora kwebwa, kandi okusobora okwijukya abamu ebyokulya ebimu ebi basobora okwokya omu mbuuku ezi. Nyakaisiki akaba ategekere okupangisa motoka niyo aiziremu na Marunga, emuhikye omu Bulembo basange Kalyaki ahikireyo abalindiriire. Nukwo kyabaire. Ha saaha nka ikumi n'ekicweka aho takisi ekaba neehona mpora neeraba omu maduuka, enyuma ikaliirwemu abakazi babiri, yagenda yahika omu Bulembo hasigaire edakiika kuhika esaaha ikumi n'emu. Nyakaisiki yaragira owa takisi yayemerra, yamusasura yamuragira okugarukayo. Omubingi wa takisi yahunirra okurora abaisiki banu nibaruga omu motoka omu mwarangasa kwonka hataroho eka ngu ngigyo baagya okugitaaha. Yakubura motoka ye yagiroza ogugiresere, n'abaisiki baarubataho kake nibagenda omu maiso baakubukira obumoso nk'abarukugya Saaka ha biijongo. Bakaba baagendaho akaanya kake, omusigazi owaakaba atoonyere kurungi abohere taayi, atiire isoke weena oti rundi naagenda kutaaha obugenyi rundi okusoma ha kiro kya Nweri, yaimuka mpora mpora yayemerra yarubata nayesindika okwija okwitirana abaisiki babiri. Marunga burungi butoonya leru hati bukaba nubusa oburaaragara. Akaba ajwaire ekiteteeyi ky'omusono, yayeta omuniga omu bikya, esaaha ye ha mukono etabuzireho, ensahu ezabambire ez'a bakazi bomulembe bakwata akaba ainayo, yayecayura na pauda weena yamulikaana nk'endolerwamu. Baija baitiraitiranira hansi y'akasozi k'Obulembo. Baramukyangana n'okusemererwa okw'omunda Kalyaki atanyina oburabukya nk'obwa buli obu yamusangire omu Itendekero; rundi Manyeki akafurwa okubaho kwowanyina baitu abagira bombi ati: \"Mwije tutembe ha kasozi hali nuho tusobora kurorra hoona kurungi.\" Baarubata mpora mpora baatemba okuhikya obu bahikire omu kanana k'obusozi bubiri. Kalyaki yayarraho omupiira gwe Abaisiki baikarra. Bakatandikira, ha kuligira oburungi bw'okuzooka kw'ebiikaro n'ebyombeko ebi baaleebaga, Bbooma, enkomo, Orukooto, Nyakasura, Rwenzori n'ebiijongo, n'ente ezikaba nizirya nebindi ebi baaroraga. Obu bakaba baamaraho omwanya nk'ogw'ekicweka ky'esaaha, Nyakaisiki agira Marunga ati: \"Abwoli kansirimuke ifo hali ngaruke.\" Nandi Marunga ati: \"Mhu, leka kutusiga itwenka, ifo noogenda kurorayo oho?\" Nyakaisiki: \"Enju eri ogiboine enyakuziitirwe orugo, n'ebitooke by'omukokoro bigiri ha rubaju, haliyo nyinarumi itwe, kanyiruke murole, naahikire hanu nukwo ngaruke.\" Kalyaki akaba abataireho abiri naasekasekamu nka \"Kamanyi Mirembe?\" Ngu: \"Nkasangwa Niimanya.\" 22 Nyakaisiki obu yahweriireyo, Kalyaki omunda ye agira ati: \"Nkaija kulya taraara.\" Atandika at \"Abwoli otyo kwija kundora. Webale no'kukunira Nyakaisiki byona akabingambira.\" Marunga amugarukamu naamurora atarukumugumyaho amaiso ati \"Tabarukayo omu nsengo.\" Kalyaki na uwe amugira at, \"Webale kunsabira Abwoli.\" Marunga: \"Otyo muno ebbaruha zange zoona, kyonka onganyire kutakugarukamu.\" Kalyaki: \"Nkaba ntarukukunihira kungarukamu Abwoli, zaakubaireho n'obulemeezi kumpikaho. Abwoli tindyebwa amakune aga wankoliire. Hati ibanja ly'abandi ndimazire kyonka ensi teganyira. Ningonza okutandika orubazo rwange hanarugarukiize buli emyaka ebiri. ehingwireho. Nkasiga nakusaba n'omutima gwange gwona nti ompe okugonza kwawe kuntambire. Hati ninyongeera okusaba ebintu bindi bibiri. Ninkusaba okunganyira ebyenyuma, ninkusaba n'okubyebura kandi agaruke ompe engonzi zaawe. Nyowe ha rubaju rwange ninkuheera kimu okugonza kwange kwona. Baitu nimanya nti okwange okugonza tikwina bulemeezi. Okwawe nukukwetaagisa obumanzi, okwefuma, okwesiga n'okuganyira; baitu ninkugambira kinu Abwoli nti obu orayefuma okampa okugonza kwawe tolyeijukya, kandi oliba okuhaire omuntu arukukubara nk'eruuru, habwokuba taakusobiire okukutunga omu mulingo ogundi gwona.\" Marunga akaba amazire omwanya mukooto naatekereza ha musigazi onu, akamanya ati okumugonza kwefuma; okumugonza nukusobora kumanyisa ngu abe boona nibasobora kumwecwaho naasigara na Kalyaki omusuma, omukwatwa, ataine mulimo, ataine nju, arukusoborakugarukanaiba. Hati akasumi k'okucwamu n'okumalirra kakaba kahikire. Amwikirize nandi amwangirre? Hati emyaka nginu ebiri ehoireho Kalyaki yakaba kumusaba engonzi ze, nkooku arukukyeta, naasemerra amalirre hati obu araba ali w'okumuikiriza rundi kutamuikiriza. Yateekereza bwango ati: Omuntu naasobora kuhinduka. Akeetwara wenka omu nkomo, akagira engeso nungi omu nkomo, basobora n'okumucweraho omwaka gumu gwona ha myaka esatu. Itwe tuli basiisi kakuba ebibi byaitu byona biija omu musana bikeeyoleka nk'ebya Kalyaki. Ruhanga naasobora okuraba omuli nyowe kukoonyera omusigazi onu. Ninsemerra muhe okugonza kwange, kandi okugonza kwange obu kuraaba nukusobora okukoyera omusaija onu omu kumufora omuntu omurungi nkooku uwe arukkwikiriza, kuliba kugandukire. Ninsemerra nkumuhe rundi na uwe okwe nukusobora okunkoonyera omu buceke obwange obu atamanyire hati. Izooba likaba niritobera enyuma ya Rwenzori, ensi yoona ekaba eteekere n'obusinge Kalyaki na Marunga bakaba baikailire bombi bonka ha mupiira gw'enjura, beehinguliirizibwe oburungi bw'ebihangi ebindi ebya Ruhanga, omu busozi obu obwehingulirize ebiijongo omu Bulembo, nuho Marunga yacwekiire, yahayo okugonza kwe hali Pita Kalyaki n'amaizi nigamukunkumuka omu maiso. Ekirukumanyisa ngu akamugonza n'okweganyira kandi n'okuganyira; na Kalyaki yayanuukura engonzi ezi n'okuramya. 23 Ebyakurasireho Hanyuma y'ebiro bike Kalyaki akamanyisa Marunga nkooku mukama we owa ira yagarukire okuruga Bulaya kandi naamwetaaga okwongera okumukorra. Kinu kikaleetera Marunga okusemererwa n'okuhuumura, habwokuba kikamanyisa ngu nibasobora kweyombekera akaju. Marunga obu yagenzire omuka akatebeza nyina oku aikirize okuswerwa Kalyaki, kyonka yamuhabura ati \"Otagira oti nyizire okubasaba nti munyikirize, nyizire okubagambira eki nkozire, nimbasaba mukiikirize, habwokuba noobu mutanyikirize, nabwo naija okunswera. Ogambire baisenkati nyowe n'abanyinento nyowe na boona abatwine nabo obuzaale oti, ebibi byona ebya Kalyaki n'eby'oruganda rwe byona nkabimanya ntakamwikirize kunswera. Owalisiima kwija ha bugenyi bwange aliija, owatalisiima aikale. Hanyuma y'omwaka gumu Kalyaki akaba asoboire okweyombekera enju nungi ey'ibbate Kanyambeho. Omu mwaka gw'akabiri yagabura mukazi we Marunga, omu rungi nk'ihuunde, emanzi nk'engonzi. Obu nagenzire okubarora hanyuma y'emyaka esatu, bakaba nibasemererwa n'obwana bwabu bubiri. Marunga akaba naayegesa Kigarama; Kalyaki akaba aguzire motoka naakora omulimo gwa takisi; kandi n'abaabu Marunga boona bakaba nibaija nibataaha eka ye nkaki, nibahimba abaana nibanywegera, nibateera nibarabamu. Nkasiga engonzi niihagura Kalyaki, nimucwa omukonomura, nimuha eka, naateekana nk'abeenda, nyowe nimboha obulenga bwange, ninkoma omuhanda gwange nindugayo, nintaaha omu kasuli kange Mbaale haihi na Kayanja, niingamba Nyinabwenge hakaifro nti: \"Muzaana wange tekaho enyungu oncumbire akaro kange ndye mbyame, kandi ndafeerwa habiri! Tukafeerwa engoma nitujuna omukazi kandi turagaruka tuferwe n'obwagibulize! Nkukwo."}
{"type": "monolingual_text", "text": "Omu ihangwe Rurondooka yagaruka omuka, kunu tiyakikoraga obutoosa. Akagenda okurora ebintu nkooku bikaba biri omu kasumi ako rundi manyeki taikara kusanga n'omukazi yagaruka; baitu akasanga eka yoona eculiire, efukire nkooku yagisigire nyenkya. Musana ogu atalye ekyanyamusana, akaba ataine mwoyo gw'okugonza kulya. Orwebagyo obu yainukire, yagenda atereekeriire yagaruka omuka okusanga abaana. Hakaba haroho ebyokulya eby'omuhara omukuru Kajumba akaba naasobora kucumbira bagenzi be kiro eki. Rurondooka hati akaba amazire okumanyira kimu nkooku omukazi yayangaine ali owaabu Patiko. Akaba nahambirizibwa okugaruka omuka kara kurolerra abaana, kutegeka ebya haka. Ebizibu omukazi ebiyarwanaga na byo uwe ebi akaba atakabonaga yatandika okubiitirana, kandi byaijaga bikurataine nk'ebisa by'embuzi. Engoye z'abaana okuzoogya, ebyokulya omuka n'omu masomero, okurolerra ebitungwa n'ebikwato byabo. Rurondooka obu yagarukaga omuka asanga yalemeera, yafuka tiitiiti. Abaana batakyasemererwa, enjunza ezikaba zitaboneka omuka ye zaatandika okulya abaana ebigere. Rurondooka yasanga omulimo gumuhinguraine kandi atarukusobora kutunga omukoonyezi ondi ahonaaho. Ebintu ebi byona obu byamazire okwetuuma aho, byamwolekera kimu omugaso n'engonzi za mukazi we omu mulingo omuhyaka. Jeemusi yaikarra hansi yaihayo orupapura, yakora omu nsaho y'omunda y'ekooti ye, yaihayo akacumu ka fonteini, yahandikira omukyara we ebbaruha ey'engonzi okumusoonasoona agaruke. Yagitweka owaabu omuka. Yalindirra n'ekihika Asita eki araagarukamu. Baitu Asita eki yagarukiremu kitamuhe muno maani, habwokuba obu yamazire okusoma ebbaruha ye, yakwata akacumu na bwino erukunanata yahandiika ha rubaju rwayo ebigambo binu; \"Eka yaawe tindigigarukamu okuhikya obu olireka etamiiro.\" Yagikuba nkooku yaizire yagita omu bbahaasa endi, yagihandiikaho ibara lye yagimugarurra! Ekihika kya Rurondooka obu yaboine omukono gwa mukyara we ha bbahaasa noosobora okutoma nkooku kyali, kandi ningumya nti okumurora omunda nooyetegereza nkooku yabaire obu yasumurwire ebbahaasa yasangamu ebbaruha ye yoonyini ei yahandiikire niyo bamugaruliire, eyongiirweho n'obugambo buli obuke omu bwino erukunanata. Omuntu kukugarurra ebbaruha ei omuhandiikiire, kireeta ebiteekerezo bingi. Nikisobora okumanyisa ngu taine rupapura okukuhandiikiraho, taine mwanya gw'okuruserra; nikisobora okumanyisa ngu ebi omuhandiikiire naabigaya rundi tarukubyenda, nahabweki ekirukukira nukwo kubikugarurra. Obundi nikisobora okumanyisa ngu takyayenda okugaruka okuhandikirana na iwe n'okwahura ebbaruha zaawe. Rurondooka obu yamazire okusumurra ebbaruha ye arozire na buli obugambo obugiroho omu bwino y'omusaai, yagyegeka ha rubaju rw'emeeza ye atagikubire, yaikara emuhangire amaiso. Okumara ebiro ebike ebyakurasireho ebigambo by'orukarra oru orugufu omukazi oru yamuhandiikiire, 'Tindigigarukamu okuhikya olekere etaamiiro', Rurondooka akaba atarukusobora okubikingira aheeru y'omutima gwe, akaikara naabiteekereza. Harubaju orumu akaba naamanya ati, mukazi we akusoboire okumuhandiikira naamutura okumuteera empi, kumuhuumiza ebisiika, kutindura ebintu bye, kutwara obusente obu akaba ayahwire kukonyeza abaana be; baitu ebi byona atabifeeho, okwihaho etamiiro ye, kandi ekindi akaba atarukumutura kunywa amaarwa baitu etamiiro. Hanyuma y'omwanya gwa sabbiiti nk'emu Rurondooka obu yamazire okuteekaana, kuruga omu nkizi ei yatungire ha bbaruha ey'okubanza, kandi obu yamazire n'okwehanuuzaho abaabu n'enganjani ze, yamalirra okuhandiikira omukazi ebbaruha endi ey'okwetonda atarukugirabya omu poosita, baitu neetwarwa omwesigwa we Kaakulikaakunu owaakaba naasobora okumwongererraaho ebindi n'akalimi; kandi habwokuba Manywayo owaabu omukazi arukusobora okukikora atamwongiireho ebizibu ebindi. Rurondooka obu yamazire okuhandiika ebbaruha ye kurungi yagyongeraho obugambo bunu ha mpero, \"Akiiki nkwesengeriize leero enu otagingarurra. J.I\". Kaakulikaakunu akaba ali mutaahanju omwa RusotaIsezaara Itungo, nahabweki obu yahikireyo omu bwire bwa nyamusana aho, akateera naarabamu. Boona obu baamazire okumuramukya, yaihayo ebbaruha ya Kyaligonza yagimukwasa. Asita akaba ataina eki arukugira ngu ky'ensita omu bbaruha ya iba, nahabweki yagisumurra yagisomera aho omu maiso g'abantu boona n'ebigambo ebindi Kaakulikaakunu ebi akaba naayenda kumugambira abimugambirra aho. Kaakulikaakunu na uwe yatandika okwetondera Asita omu ibara lya Itungo, Asita ahuliiriize kwonka atarukugarukamu baitu kyonka ab'owaabu abamu nubo bakaba nibagarukamu nibakaguza Kaakulikaakunu ebikaguzo. Orubazo obu rwahoire, Asita Kyaligonza yagenda omu kisiika ekindi okugarukamu ebbaruha ye. Atabandaaleyo habwokuba ebi akaba naagarukamu bikaba bitali bingi kandi munywani we noobu araaba yamujumire omukago kutamugarurra ebbaruha ye, ebigambo ebi ebike ebi ya handiikire akabita habbaruha ya iba ha yasoboire okutunga akaanya. Binu nibyo yamugarukiremu na bwino y'omusaai: \"Tiinyina mpapura z'okukuhandiikiraho. Obu olisiima otungire omwanya, oliija n'abakuru b'owaanyu baikarre n'ab'owaitu obagambire nkooku ndi mukazi mubi. Asita.\" Obu yamazire yagikuba nka kara yagita omu bbahaasa empyaka yagiboha baitu eruguru tiyagihandiikaho, yagitwarra omukwenda ou baatumire okugigarurra iba. Jeemusi Itungo ekirukirro Rurondooka, amaiso akaikara agatataire omu nkiro n'ekihika, alindiriize Kaakulikaakunu, habwokuba ebbaruha ei yatwaire akaba agihandiikire naayetonda naamujuma omukago naamwijukya obusumi oburungi bwona obu baakamara hamu. Naamutebeza abaana be nkooku bali kandi nkooku barukumwetaaga kandi ekindi akaba aina okunihira kwingi omu mukwenda we owaakaba aine obuzaale bwa haihi mali na mukazi we kandi kunu nganjani ye. Nahabweki noosobora kuteebereza noorora obusaalizi obu yatungire obu yasumurwire ebbahaasa yasanga omunda ebbaruha ye yoonyini niyo bamugarulire, n'obugambo obuke obuhandikirwe omu bwino y'omusaai. Kaakulikaakunu na uwe atamanye ngu ebbaruha ei yatwaire niyo baamuhaire kugarra. Rurondooka yaikara aculiire ainamiriire hansi kumara akasumi, hanyuma nubwo yakozire omu nsahu ye ey'empale, yaihamu ekibiriiti yateera akasungu yakwata ebbaruha ye yagyokya yoona okuhikya esiiririire kimu. Rurondooka akaba abonaboneseze omukazi emihito nyingi, omukazi na uwe akasumi ke kaali kahikire kumurumya. Eby'amakune bikaba bitakyaroho. Kiro eki Rurondooka owaakaba akeehezeeho okunywa kwe habwa talitali ya haka na habwa sente kwikoonyeza abaana ebi byona akabihwaho yahwera omu birabo kwetamba omuhito habw'okwigaliriza obusaalizi bwe n'ebitamiiza. Kuruga obu ebigambo byasobera kimu, okuhikya abaabu obu baahambiriziibwe okutwara abaana abamu okubalindira omu maka gaabo. Kaakulikaakunu nk'omuntu owaakaba amanyire embaju zoona kandi ayarozire Kyaligonza omulingo akaba arumu, yasoma omutima gwe kandi na habw'okumanya ebi yahandiikiire iba yaimuka yagenda hali Barwenda ise Itungo. Yamugambira ati, \"Akasumi kahikire ebigambo binu obitaahemu n'omukuru mutaahi waawe Rusota. Muka Itungo nyowe nkamurora tali w'okugaruka kwo, rundi, buli iba alekere etamiiro, abaana omukazi tarukubafaaho. Itwena ebya Itungo tubimanyire, omukazi noobu yayangaine akahikya, mukazi ki ondi akusoboire kugumiisiriza akahikya nambere Kyaligonza yahikize? Noosemerra oyete Itungo n'abakuru b'oruganda tumuhane tutakategekere kugenda Patiko.\" Rusota ebigambo bya Kaakulikaakunu akabisiima baitu yamugarukamu ati, \"Ogw'empanangano tigwijura kifuba, noogira oti Itungo ha yakahikira aho tinkamuhanaga ha kigambo ky'etamiiro ye egi? Hati ngigyo eka ye, yagiseesa. Nyowe Rusota ninyija kutegeka na uwe ekiro, tugende tumugwe omu maguru, kandi turaagira tuta? Abakuru ababiri Barwenda na Rusota obu baamazire kwikirraaniza ha kiro ky'okuhuliiririzaaho enganaani z'abaana baabo, baatandika okweteekaniza n'okuteekaniza. Rusota akaraaliza abantu abarukuhika omu ikumi na babiri, abasaija n'abakazi. Bakapangisa motoka enkooto eyabatwaire yabahikyayo ha kiro Kyamukaaga. Bakasanga omba Isezaarabo babalindiriire. Baabakunira nk'engeso yaabo oku eri, baabajuna emiigo, baabaikaliza kurungi, baabaterurra omwani obu baamazire kubaramukya. Emitooro egi ey'okubanza obu yamazire okuhwa n'abantu boona abaraaliziibwe okusorrokana, otaireho na baakibwetaahya abaabu Rusota n'omukazi - aba Barwenda baikaliire bonka n'aba Isezaarabo bonka, nubwo Rusota yayesere omuhara Kyaligonza na uwe yamwikaliza aho ha rubaju. Yakekemura emimiiro ye, hanyuma yatandika okubaza nk'arukubyehugya aroleeriire Barwenda ati, \"Okagonza okwija kundora kiro kinu, kandi nindora oleesire n'ekitebe ky'abantu kikooto, gira turole tugambire ekibaleesere.\" Barwenda akubukaho kake asiima omugambizi we Kaakulikaakunu atandika okubaza ati, \"Waitu tutabaliire mukazi waitu Kyaligonza. Na iwe nk'omusaija mukuru anyakwine eka noomanya abantu abaikaraine babiihizangana, bakungana, obundi barwana, bagaruka bagarukanganamu, baikarana. Itungo na Kyaligonza bakabiihizangana baarwana, baitu ebi hati babyebwe baganyirengana. Kyaligonza agaruke omuka ye asange abaana be hati abarukutaabaana nk'entaama ezitaina muliisa.\" Yamara yaculeera, naamanya omunda ye ati omu kubaza bingi omuntu talema kukorraamu ensobi. Obu akaba naamara ati, Rweru Isento Kyaligonza naamwanukura ahonaaho, naamugira ati, \"Ebigambo leka kubiraba haruguru kwonka, byaturre kimu obimaleyo. Omukazi nyinabwenge aina eka ye inganaingaine, abaana, n'ebintuungwa, kwija kwimuka ekiro omuka akairuka, akamara ebiro ebi byona ali owaabu, iba akamuteeraho kugarukayo akalema, nihaba haroho ekintu kikuru eki amukozere. Kandi nu gunu toogire ngu nugwo murundi gw'okubanza Kyaligonza kwiruka omuka egi, noobu araaba emirundi endi ataija omwa ise, bakataho enkurato bakateera emisango. Omwana ogu itwena tumumanyire niitwe twamukulize, aba muculezi nk'entaama, kandi agira amakune nk'abenda. Ekimwirukya omuka ya iba, mukyatule bbwa mwakaizire itwena tukihurre. Eby'ensereko biriibwa embeba, obu iba itabiriire bijunda.\" Rweru yamaliiriza naadikirizamu Itungo ati, \"Obu haraaba haroho endwara omuka ya Itungo, mugigambe bagisoromere omubazi bagijumburre ekire.\" Obu yamazire kubaza, boona aba ha rubaju rwa Rusota baikirraaniza na uwe bati, \"M-M!\" nibasiima ebi agambire. Abahanuuzi abamu bakaba nibateekereza bati haraakurataho abahanuuzi abandi baingi orubaju n'orubaju, batindule buli kantu koona aka bamanyire hali Itungo rundi Kyaligonza. Baitu obu bakaba bali omu biteekerezo ebi, bakahunirra okurora Kyaligonza naasiima Ise owaakaba amwikaliire ha rubaju naagonza okubaza yamwikiriza. Kyaligonza yatandika ati, \"Tindikugonza twikale hanu kusiisa omwanya gwaitu gwa busa. Nyowe Itungo ntamurwanise, ntamujume, ntamukwateho, na uwe eki naakimanya\"- Hanu Itungo yacwa omutwe naikiriza n'abantu boona nibarora-\"Kandi ntairuke omuka ye ngu habwokuba tindukumugonza. Nimmugonza nkooku nakamugondeze obu yanswire, kyonka engeso ze nizo zintamire, tindukuzenda, nizo nyiruka kandi na murundi gunu nizo nairukire, kandi eka ye tindigigarukamu rundi buli engeso ezi azicwire. Njwahire kuteerwa empi n'emiigo eby'orutata omu maiso g'abaana bange, ntamirwe okuboigolerwa nk'embwa. Ngwire ensazi n'okwehahaatira, kuheererra abaana n'okubajweka oti rundi tingira musaija. Njwahire kwikara niinyota eby'okulya buli kiro, okwikarra ha kiihuro nyenka oti rundi iba nyowe akatabaara. Kinkwasa ensoni n'abaana bange kwikara nibatwetera ibara lya Rurondooka, ekirukirro kya Itungo habw'etamiiro ye. Deeru ihangamura obu nyehaahaatira kukoonyera abaana be, obusente bwona obu mba nsoromere na bwo aija obuunyihaho obu aba amazire kugoromora eze omu tamiiro na handi ha ntarukumanya. Ha mba mbutaire hoona noobu hookuba nambere nyakabawa ezarra abunonooza abwihayo, abutwara abunywa. Deeru kya ira byona obu byandemeseze nubwo nacwire amagezi g'okuzimwahuzaaga atamanyire agendege nazo aijwaire rundi azeesangiriire. Toboine ekintu obu kikuba haihi muno obundi oikaraho kukihweza. Baitu ha rubaju orundi, eki nakozire nikyoleka oku mmugonza kandi oku mmwesiga, kandi ekindi ekirukukira aho boojo naakukozire ki? Na hati ou murukurora ogu, sense zange ainazo ha mutwe gwe.\" Itungo owaakaba ahunzire amatu naahuliriza omukazi ebi akaba naamunyegerra omu maiso g'abaginzansoni, kandi buli kigambo kyona Kyaligonza eki yanagaga nikisisana ekirukumucumita nk'empindo, ahonaaho yayekwata ha mutwe abantu boona baaseka, baitu baagira bati omukazi naasandaara rundi naagonza kujaalimya iba. Baitu uwe yayongera okugamba ati, \"Okwoleka amananu gange leka aiheyo esapeeho egi (yagibaragirra n'omunwa) etamuragara kandi etamuruga ha mutwe mutaasangemu sente ezi nakakomakomere nindeedereza kumukoonyera ogu n'abaana be agaruka aruga aho kumpembamu empi n'okunsekura emiigo.\" Kyaligonza obu akaba naamara kubaza ebigambo ebi yatulika omu maziga yarra, abantu boona baamutunurra n'okuganyira naasikurwa baitu batarukwetegerereza kimu amakuru g'ebigambo bye ebi ebya ha mpero. Omu kahuno akaakurasireho nuho Rweru yaturukiize ekikaguzo ahindukiire Itungo Rurondooka ati, \"Ebi mukazi waawe ebi akunyegeriire noobiikiriza?\" Rurondooka agarurukamu n'ensoni ati, \"Ego, ebimu nimbiikiriza kandi bincumisire, kyonka ebimu nk'okugamba ngu ntaaha nyetwekere sente za Kyaligonza ha mutwe gwange tindukukiikiriza.\" Kyaligonza kunu naayesusura amaziga n'ekyebu ky'esuuka ye amaiso gamunanasire ainunuka agarukamu ati, \"Ngira esapeeho ye ngigyo eri aho, agiiheyo mugirolemu.\" Itungo yakubuka yarora enkufiira ye ha ekaba eri. Kyaligonza omunda omutuma gwamucwera maingi, naateebereza ati rundi boojo ensimbi ezi iba akaizonzoora yaziihayo, baitu haruguru yayegumya. Abantu boona hati amaiso bakaba bagahangire esapeeho ya Rurondooka, buli omu ei akaba amanyire kurungi baitu bataine bumanzi kugiihayo kugiroramu, nibateekereza bati omukazi naagonza kujaaliimisa iba. Baitu kyanyuma nubwo omusigazi omu mwene waabu Kyaligonza yaimukire yagenda yagiihayo naaseka yagitwarra Asita agijuumwire ati, \"Ziraha sente ez'orukugamba eziri munu?\" Agihindurana omunda n'aheeru boona nibarora. Asita Kyaligonza aragira owaise ati, \"Gitwale hali omu maiso ga Itungo okwate akawempe osale ehuuzo ezibaziire akakoba ako ak'omunda.\" Baamuheereza akawempe. Abakaba nibateekereza ngu by'okusandaara baatandika okuhingisa ebiteekerezo byabo, n'okutungura ebikya kurora ekiraakununuka omu nkufiira. Omusigazi Kazooba yatandika kusara mpora mpora ehuuzo z'orubaziiro, obu yagalihizeeho yatayo ekyara, akahurra kyahika ha rupapura, arusikayo mpora arunaga ha meeza, baarwanjurra, baasanga ruli rwa siringi kikumi. Abantu abakaba nibasisana abamizire omwoyo baikya enyalimu, ebintu bibatiire ibumba kanwa. Kyaligonza hati aragiza iraka erirumu amaani ati, \"Weeyongere oirreeyo omumaiso.\" Kazooba nuwe rutakyanga agenda omumaiso, ahurumurayo ezindi ibiri ziri hamu na zo za kikumi kikumi. Yayeyongera okwetoroora esapeeho yoona yasangayo empapura za nooti isatu zindi eza abiri abiri, n'orwa kiswiga orwa ikumi rumu. Zoona hamu, siringi bikumi bisatu n'ataano. Abasaija baateera orwoya, abakazi baayekwata ha matama nibasukuna. Rurondooka bikaba bimutiire akahuno, amaiso agahangire omukazi oti rundi akaba atakamwetegerezaaga yakaba kumuswera. Hagati y'akahuno ako buli muntu atakacwiremu eki aragamba nuho Asita yaimukiize naafundikira ebigambo bye ati, \"Ebyange ebigambo bihoire, mboolekere nkooku iba nyowe mmugonza, oku mmwesiga, oku mmunanukira. Sente ezi namwahuliire n'abaana be nzizo, nzimuhaire azitwale, aikoonyeze abaana baitu. Nyowe tindigaruka omuka ye rundi buli alekere etamiiro, yahingisa n'engeso ze.\" Asita obu akaba naamara kugamba ebi naamatuka naaruga omurukurato naahingura ha kaifo, n'abakazi boona abakaba bali omu rukurato baimukira hamu nk'abaragaine, baamwegereka. Abasaija baasigara bonka bagahangirengana."}
{"type": "monolingual_text", "text": "Obu bwahikire, omusaija omuhuma ayayetwaga Mbeeta akatunga amakuru agarukugira ngu omunsi ya Bwirebutakya haliyo ebisoro ebi barukweta entwiga. Biina emikira enyakwina amawiino agasobora kurugwamu itungo ery'omuntu atasobora kulya akamara omubwomezi bwe. Buli owaalizaarwa weena, alirisanga agaruke alisige. Amakuru ganu, Mbeeta obu yagamanyisize mukazi we Kageye, bombi bakacwamu ngu omusaija owaaliija kusanda muhara wabo Burungibuliza obuko aliragirwa kubajugira omukira gw'entwiga. Baitu nkooku entwiga baazigambahoga okuba nyamaiswa z'akabi muno, ezarwanisaaga buli muntu weena ayabaga azitemereho, emikira yazo, habwa buli nuntu weena, kinu kikaba kitarukusoboka. Nahabweki, buli musigazi ayaijaga kusanda Burungibuliza muhara wa Mbeeta obuko, yagarukaga omuka y'owaabu atairemu ati, \"Abarukuswera baswere, ogu nyowe andemere!\" Omusigazi ayayehaireyo kumuswera yayetwaga Magurugasiganjuranamuyaga. Akaba ali musigazi anyakuhiigire okurugiirra omubuto bwe. Omubahiigi boona hakaba hatabaho muhiigi n'omu ayamwirraaga haihi omukwiruka, rundi ayamubanzaaga kutoma enyamaiswa. Akaba aina bakuru be babiri: Kamanyi na Kakengi, abaasisanaga nk'abafumu be omu buli kintu kyona eki yabaga naagonza kukora. Embwa yahiigisaaga, ,bukaba buli burooro; baitu omuli zo, ezi yakiraga muno kwesiga nizo embwa ze ina: Mwezi, Mahwa, Mwirima na Nyanja. Baitu noobu araaba akaba aina embwa ezi zoona, buli obu yagendaga kuhiiga, bakuru be tiyabasigaga enyuma. Obwire obu bwabairiirraaga omukisaka, embwa ye Mwezi yatanakaga ekyererezi obwire busisa oti rundi musana. Obu haabahoga enyamaiswa yoona enyakubaizire kubi, erukugonza kubarumba, Mahwa yatanakaga amahwa n'amakongoranwa agaitiraga enyamaiswa egi omuhanda, ekalemwa okukora akabi koona aka yabaga neegonza kukora. Kandi omubwire bwa musana, obu basangaga ebisoro omukiikaro ekimu, Mwirima yatanakaga omwirima gubitangira omukiikaro eki byabaga birumu. Kinu yakikoraga noobu haabaga haroho enyamaiswa erukugonza kubarumba. Omubulemeezi obw'amaani muno, Nyanja yatanakaga enyanja eyataga omutaano hagati yabo n'ekintu ekirukugonza kubakoraho akabi. Hanyuma y'okumara kumanyisibwa bakuru be nkooku kirukusoboka habwe okuswera Burungibuliza ou akaba naagonza nk'amata, Magurugasiganjuranamuyaga hati akacwamu okugenda omunsi ya Bwirebutakya atungeyo omukira gw'entwiga ogu araija kujugira Mbeeta. Omukukora eki, uwe hamu na bagenzi be bakacwamu kugenda nibahiiga okuhika obu balihika omunsi egi. Hanyuma y'okumara ebiro bingiho nibakyahiiga bakaija kwesanga bahikire omunsi eya hara muno, etarukuhikwamu izooba, kandi enyakuli irungu lisa. Kandi omukasumi ako hakagwa enjura nyingi muno, iguru lyakwatana n'ensi. Mwezi obu yatanakire ekyererezi bakaleeba omwika nigucuuka okuruga omukicweka ekikaba kiri kaanyaho okuruga nambere bakaba bali. Ahonaaho Kamanyi akagira ati, \"Namanya\", nandiki na Kakengi ati\" \"Nakenga.\" Bati, \"Nambere omwika guli gurukucuuka, nikyo ekiikaro ekirukusangwamu entwiga. Kakuba nitukyebinga, mugenzi waitu Magurugasiganjuranamuyaga naija kutungayo eki twaiziriire. Nahabweki twiruke tukyebinge.\""}
{"type": "monolingual_text", "text": "Ira omuntu ayaitaga esega baamwitaga. Obugara bwarra Kagando omu Kikaali, ira busaho muntu yaikirizibwaga kubwarra omu nju ye. EBITANGAAZO Ebitangaazo biba bigambo omuntu ebi ayatura obu aba ahuniiriire rundi obu aba naarahira. Abakazi nubo bakira okutangaaza. Haroho enganda ezimu eziina ebitangaazo n'ezindi ezitabiina. Enganda haroho eziina ebitangaazo ebirukukira ha kimu. Kakuba omuntu atangaaza, obu oraaba omanyire ekitangaazo eki, noosobora kumanya oruganda rwe hatali kurukaguza. Ebitangaazo eby' Ababiito. \"Ai Rwangaara rwange nazaire.\" rundi \"Kasengya haagwa Omunembe, Omukungaihabire haagwa Nyakacaaki!\" rundi \"Owa Rukidi rwa Nyatworo akampa Mbogo, Kitanga etazaire!\" Ebitangaazo eby'Abaitira. \"Ai Mwigaago na Kyakitale baikarra enkeeto irukwera abaisiki b'owaitu; Kaharabire akange nazaire omusekesa Ndinga na Mayenje; Bakinga empoisa aboojo z'owaitu.\" rundi: \"Ai Mwigaago na Kitale na beene Kaharabire.\" rundi \"Katirimba ka Bwente owa Birumbu bya Bwebale.\" rundi: \"Basangwa!\" Ebitangaazo eby'Abaliisa. \"Ai Kyatwa yange nazaire!\" (Kyatwa rusozi ruli Butanuka Tooro. Kigambwa ngu rukazaarwa Iremeera Omuliisakati). Ebitangaazo eby'Abatwairwe. \"Bakinga ente aboojo\". rundi \"Omukinda\" Ebitangaazo Eby' Abayaga. \"Ai Omujwera!\" Ebitangaazo eby'Abasaigi. \"Rujangi Omusaigi akanzaara ndi mukoma !\" Ebitangaazo eby'Abasumbi. \"Omurunda n'ente isisana!\" rundi: \"Birumbu azaarwa Abbooki, Omugurusi azaarwa Gweri!\" Ebitangaazo eby'Abanekera. \"Aba Nyaruhuma rwa Gaaki !\" rundi: \"Baranga ba Siisa.\" Ebitangaazo eby'Abasiita. \"Omusarra owa Mulenzi owa ltabyama Mugasa ya Rujwagu!\" rundi: \"Ahongerwa narra Rugaaju rwa Busanza, alimirwa emyanga aikaire Omusiita wa MbaaIe!\" \"Ai Mulindwa wange nazaire, Abwoli Nyango Nyamwetuura ebiremiire!\" Ebitangaazo eby'Abazira (Abafunjo). \"Kasabiko Mukama wa Buraza Ruhungura njwenge azaarwa Nyakacaaki nondorra ihembe ly'omwaitu Nyamwabura!\" Ebitangaazo eby'Abacwa. \"Ruteekaita Mukama w'Abajwaramirundi yakumirraaga nyamahanga kwambuka nseeri !\" Ebitangaazo eby'Abagahi. \"Kabagyo Omuhundwangeye akasunsu akamwera omu Thanga!\" Ebitanguzo eby'Abakurungu \"Omukurungu wa Kayanja!\" Ebitangaazo eby' Acwamba. \"Kalega Omulyabyoma!\" Ebitangaazo eby'Abasambu. \"Rwangaara Omulende wa Mpoorro!\" Ebitangaazo Eby'Abagweri. \"Kacope ka Waako Omuhuguzi wa Gweri yahaga ente naarongorra ebisahi omwana w'Abbooki!\" rundi: \"Rwigura byana n'ente Rutengeeta n'omuntu isoke!\" Ebitangaazo eby'Abakoransi. \"Karuuli azaarwa Isuura, awe Isuura Iya Nyamato!\" rundi: \"Ai Mugasa Ibeebe eyange nazaire, Kyatebaateba engundu ya Nyampegere!\" rundi: \"Huna ya Bwisanza!\" rundi: \"Omujwiga!\" ENGANDA N'ENTE Haroho enganda abantu ezi baha ekitiinisa habw'emigaso zaakozire ira ha nte. Enganda ezi nizo zinu:- Abasaigi (Abanyamukoma), Abayaga, Abaliisa, Abasumbi, Abaami, Abakoransi, Abahinda, Abacwamba, Abaitira, Abasambu. Omusaigi (Omunyamukoma) nuwe yakomere ente omu kisaka yaitaahya omu ka, ira hakaba hataroho nte omu maka. Ente zinu zikaba zangire kulya, omuyaga yazooleka emiyaga yazaahukiza zaalya nubwo Omuliisa yairiisa, Omwami yazaamira kandi Omusumbi akaisumba. Ente iroho likaba niryenda kuziita, nubwo Omukoransi yakora ensi yatunga amaizi, hanyuma y'okutunga amaizi yaibumbira obwato zaanywa amaizi, baitu Omuhinda nuwe yaihinzire. Ekiro kimu enimi ikaba niirwana abantu boona balemerwe kwiramura, nubwo Omucwamba yaiboha. Omwitira nuwe yazoire amagezi g'okwitira amata. Baitu Omwitira obu yaitiire amata omu kisaabu gaalema kukama, nubwo omusambu yazoire enkamyo yaleeta akanyansambu akarukunanata yakata omu mata gaakama. AMABARA G'ENTE Obutoosa omuhuma ente ye obu ezigaija acwererra ibara ly'ente naasigikira ha mulingo gwayo, amaani gaayo, n'enzooka yayo rundi mugaso gwayo. Ekyokurorraaho: Rukoosorana, Rutaahyempiriita, Rulengyamaato, Rumasana, Ruziihayo. Obwoya nabwo ente bugiha ibara kyonka bwo bwonka hatali mabara nk'agagambirweho eruguru tiburukumara. Habwokuba omu igana hasobora kubamu Ngabu rundi Mayenje okukira hante emu, nahabweki nikyetaagwa kubaganizaamu Ngabu emu kuruga hali endi, \"Ngabu Rukoosorana\" rundi \"Ngabu Ruziihayo!\" Abantu omu kiikaro ky'okugamba ibara ly'omuntu yarukirwe obundi bamwetera ise obundinoobundi bamwetera nyina. Omu nte na ho obuzaale bukora buti. Ente bagyetera nyinayo, tikikira kubaho kugyetera iseyo. Kibaho limu na limu obu abantu bagonza kwijuka enimi eyagizaire. Obu eba eri nimi nto, nyinayo, eri Mayenje, bagyeta \"Rwamayenje\". Obu eba eri nyana ya Mayenje bagyeta \"Kamayenje\" kandi ezigija bagamba \"Kyamayenje\". Enyana obu bagonza kwatura obwoya bamu na nyinayo obu eba eri Kagabu ka Mayenje\". Enimi bagyeta \"Rugabu rwa Mayenje\" kandi ezigija \"Ngabu kya Mayenje\". Ebikugizo Ruziihayo Rukoosorana Rumasana Rujuruga Rukulingana Rutaagurana Rutaahyampiriita Rutegekana Ruhunga Rugeemara Rusangoomuliisa Rurazaihungire Obwoya Siina Gaaju Mpuura Bihogo Ngabu Mayenje Ntimba Mbazi Kyozi Bugondo Kisa Kitale Kikara Mbuubi Kyasa Nsama Nkerenge Okutega Nkomi Nsara Ntaara Rukuubisanga Rulengyamaato Ruyambyana Rutaraibuga Rubakurana Rwihomungaro Rwijwisa Rwiheeka Rutaahyakayombo Rwihamba Rugaraata Rwemulika Mpuuga Mbaya Ndoko Kisoro Njeru Kiremba Njumba Nasiga Murara Ibamba Kitanga Nyonza Njwiga Ruuhuuzimu Ngeye Kibibi Ntenge Njwenge Nkungu Obuzaale Kyagaaju Kyasiina Kyabihogo Kyakikara Kyakisa Kyakyozi Obundi ente neesobora kweterwa nyinenkuruyo baitu tikiri ky'obutoosa. Ekyokurorraaho: Koozi ka Ngabu ya Kyasa. EKICWEKA KYA KASATU OKUROLERRA AMAGANA Ente zigira emitaga nyingi muno kuroleerra nyamusana n'ekiro. Zeetaaga kwecumirwa, okuliisibwa kurungi ikagomoka kandi n'okwirinda hali abazigu enyamaiswa, nk'entale, engo, empisi n'emyaga. Okukeehya obuleemeezi omu mirimo y'ente, omuhuma w'ente nyingi yakozesaaga abasumba. Ente zeesasurra zonka, empeera yaabo yarugaga omu nte ezi basumbire. Banywa amata, balya amagita n'enjuba kandi bajwara empu. Omusumba obu yabaga aina ente ze nke, yaikirizibwaga kwiraaza rugo rumu n'okwiriisa n'eza mukama we. Obundi obu yabaga mwesigwa omu busumba bwe, mukama we yamuhaga ente emu rundi ibiri rundi isatu nkooku okugonza kwe kuli. Omusumba yabaga; muhuuru rundi nyineeka aina omukazi n'abaana abaamukoonyeraga omu mirimo. Abantu ba ira baali b'amagezi muno nibeetegereza okulinda kurungi ente. Kyali ky'okuswaza omuntu ente ze kubiiha ikatinda obwoya bukaba mukurujuju habw'okulindwa kubi. Kandi kyali ky'ekitiinisa n'okuhiirwa omuntu kuba n'ente enyamibwa igomokere. Nyenkya ente obu zihaaga baiturukya aheeru omu isaazi baihembera ekoomi izaagira. Omu bwire bw'enjura ente nyenkya ikamirwa omuisaazi habw'okutiina kujuyanga esaabu omu zigati. Enyana bazooleka omu kisaka abaana bairiisa. Abakuru batema ebitugutu by'enyana encwamutwe kulya omu nju kandi abandi beeya obusa omu zigati; bacwa obw'okuhembera rwebagyo kandi batindura ebiju by'enyana. Baarayo ekyarre ekihyaka ekikangirwe ha musana kyayoma. Obundi omu bihongole, omu kiikaro ky'ekyarre, batayo esingo enyakwomere. Okuhembera kw'omugaso ha nte. Omwika gubinga ensohera n'obusinsibizi ebiruma ente, gwitagasa kandi gwisemeza nkooku itwe tusemezibwa okuboya kw'emigaju. Omu zigati obu haba harumu ekoomi orora ente iteekaine niizooka ziina obusinge, okuhuumura n'okusemererwa omuli zo, baitu ekoomi obu eburaho kakuba oyegendereza kurora, orora zibiihiirwe ziina amaganyi. Okwihaho okwetegereza omugaso gw'ekoomi, aba ira ekindi baamanyaga nkooku esaabu n'ekyarre kibisi birwaza enyana ekitengo rundi ekijugumo. Ente zaihwaga enguha, embarabara, entuju, na mura buli kiro. Kyayetegerezibwaga nkooku obusoro bunu burwaza ente omuswija, kandi buzizimbya. Ente zaabuywaga obu zaabaga ihutaire rundi irwaire. Zaajungirwaga rundi isabikirwa emibazi. Ente obu yabaga, erwaire muno, tiyaturaga n'ezindi omu iswa kulya. Baagisibikaga omu nju, bagyarra ekyarre kandi erya ekiihuro nk'enyana. Bagirwaza nk'omuntu kuhikya ekizire. Ente obu zaahaagaga n'enyana ikamara kwonka zaakingwaga n'omuyonga. Ente kuseetuka mwogyo mukama wa zo atafiire baakizizaaga muno ngu orugobante rundi orukoroigo rwisara amabeere. Omu kuliisa ente abahuma abamu tibateeraniza n'abandi ente zaabo, baliisa ekiharre, kandi abandi baliisa na bagenzi baabo. Ente obu imara kuzaagira omuhuma ateera akooya n'omwiriza azaamira aiseetura igenda omu kisaka kulya. Obu iba iri nyingi rundi ha irukuliira haliyo enyamaiswa, abaliisa baba baingi. Abaliisa barora mbere obunyansi burungi buli, bazaahukiza irya. Obu iba niirya baziiha enguha, bazeerinda obutakwatwa enyamaiswa, obutahutaazibwa ensasi n'engobante, obutagwa omu mahya rundi omu mabiso; kandi beerinda ente eziri ha mukira gw'obuhyo obutasigarra enyuma ikabura. Baayeegenderezaaga obutateera nte n'emiigo ikasaasa Baacwaga. Ebisanju nibyo baifunyisa. Omu bisanju baayerindaga obutaiteeza omujuma, habwokuba bagamba ngu omujuma gujuma ente zifa. Omuntu ayateeraga muno ente hatali kwiganyira yagaywaga muno ahiigwa, bamweta Kifeera, Kibaagi rundi Kitemi. Obu yabaga ali musumba asobora kubingwa kandi omwana ateerwa habw'ensobi egi. Esaaha nka musanju obu ziba nizombya ensasara abantu abasigaire ha ka bagenda kwesera amaizi omu bwato, obu bwabaga buroho. Kwesera abamu baagwaga omu iziba abandi basigara ha bwere babaka amacuba nibaseesa amaizi omu bwato. Kwesera amaizi obu kwahwaga, abamu basigara ha bwato abandi bagenda kukunga ente, ziija zinywa esaaha nka mwenda aho. Obwato obu buba buli buke baihinda balekeraho nke zinywa habw'okutiina kuteera obwato ikabwata. Obu ihaaga balekera ezindi na zo inywa. Obu bahinda ente, ezirukukamwa hamu ziina obusinge, okuhuumura n'engundu ya zo nizo ibanza kusoroorwa kunywa. Hanyuma y'okunywa ikuuka bazaahukiza irya. Abaliisa omu kisaka baseenyayo enku z'okwota, batemayo emihingo rundi ebiti by'okuzitirra orugo ha ruba ruseesekere. Amata aga bagenda banywire nyenkya nibaseetura nugo basiibira. Tibasobora kukama ente omu kisaka bakanywa amata. Omuntu anyakugoba ente aba kinugwa omu bantu, kandi aswara. Omu kisaka abahuma bafuutana emikambi, omwani, rundi banywa enyungu zaabo. Ha saaha nka ikumi n'emu omuka batandika kuhembera. Esaaha nka ikumi na ibiri omu kairirizi bataahya enyana kandi abakazi n'abaanabahara baitira ebintu. Esaaha nkemu, ente ikyora kutaaha, bacumika ekoomi. Ira baakizizaaga ente niitaaha kwitirana omukazi. Zoona obu ikataaha, abaliisa bakinga emihingo. Babeebaza \"MAHYO\" bagarukamu \"NYWA\" obundi babeebaza \"MWEBALE KUKYOZA\" baagarukamu \"ZAAKYORA\". Ente obu itaaha, ezizaire juba baiha ezaazo kwonkya. Kukama tibakwirukiriza babanza baleka ziikya nukwo basiburra enyana bainikiza kukama. Kukama babanza ente eziina enyana ncwamutwe nukwo hanyuma batandika ez'enyana enkuru. Ente kwija kugikama bagihasura, bagamba ebikubyo byayo. Kitiinisa ky'ente obu iba niikamwa abantu omuka kutazomberra. Baculeera tibabaza. Obu bagonza kubaza babaza omu bihwa; Omukami nuwe asobora kwamirra kusuburra ka Kyananka. Ente igaruka ikamwa nyenkya kara emamba neesara. Obundi ibanza kumiika itakakamirwe. Obu iruga okulya ekimiiko esaaha nka ibiri za nyenkya, isanga baihembiire ekoomi omu isaazi izaagira nuho ikamirwa. Baikuya n'enkuyo batakakamire, kandi obu haba haliyo ensohera obu iba niikamwa baigurukiza, n'okuzaagaaga nuho bataire. Okulya ekimiiko kyongera ente amata, n'omusubyo gubaho. Haroho obundi nyenkya kara igenda n'amata kulya igarukira kimu esaaha nka ikumi. Obu iba ikokosire rundi iriire kazooba kamu ikamwa muno muno kandi amata gookya, nka caai. Basubya emirundi nk'ena yoona ngu gataita enyana. Abantu banywa amata ekirenganyindo. Abaana banywera ha bohera, kandi obu gabalema, enjunju ihanuurwayo bateerwa. Ente abahuma bazeesera amaizi nukwo ireke kukaraba, kandi bazengera ekisura nukwo ireke kubyaha. Ekisura bakyengera omu maizi, agali omu bwato nukwo ente ikinywe. Obundi bakita ha kiswa ente ikiguga. Ente ezikulize bairinda obutanywa rundi kuguga ekisura kingi habwokuba kiitoroogya. Ente zoona na zo baibarra ekisura inywa. Kakuba kiba kingi muno ikaburwa obwikizo kiziita. Beegendereza ente kutatamiira ekisura ikarwana. Obu barora zaahaaga muno baikuura, ekisigaire ikinywa rwebagyo niikyora. Obu iba niikuuka ha kisura ngeso y' Abahuma obutateera kyoya, habwokuba ngu obu oteera ekyoya itamiira ijuuka, iborooga obundi irwana. Okwihaho okwesera n'okwengera ente baihaagura embugu. Abantu abali haihi n'embuga bahaagura emirundi ebiri rundi esatu omu mwaka; kandi aba hara bahaagura omurundi gumu omu mwaka. Abantu aba hara bazinduka kara muno batwara ente n'enyana zaazo hamu n'ebintu by'okwesweka n'okubyamira, habwokuba baraarayo. Obu bahika ha mbuga bateerayo enkande ha okuraara obu baba nibahaagura embuga. Abantu obu baba nibahaagura embuga emirundi erukukira obwingi barwanirayo. Bakoosorana, baterranganira yoga embaale. Buli muntu agonza eze nizo ibanze inywe, kandi omuntu kutamura ente ya mugenzi we embuga akagiteeraho obu buli obulemu bwacweka. Okuhaagura embuga kintu ky'omugiijo n'omutooro mahano. Abantu obu baba nibagaruka baija bajagwize nibazina kandi beeharaga itaka rundi obundi balyetona. Zinu nizo embuga eziri Tooro:- Rwagimba eri Butanuka Busunguru na yo eri Butanuka Ntambi eri haihi n'orusozi Kyatwa (orugambwa ngu rukazaarwa Omuliisakati Iremeera) Kindigiri eri Nyagwaki Kaisiga eri Nyagwaki Omubarama eri Nyamabuga Nyamigeerre eri nseeri kwambuka Nyakitojo; Mbogwa eri Rusekere muhumbu obuseeri Kyentaama eri Kahangi Kengango eri Kitara Kitooke na yo eri Kitara Omukakoni eri Twamwanja oyambukire Rwamutahikya Kyamuhamya eri Ntenungi Rwamwanja Bwanyaihuulikya eri Mpuuro nseeri ya Mwaro. Enu teri mbuga rutwara neesisa ekiseeruka. Hanyma y'okurora ebi, eby'akorwaga ha nte enkuru kirungi kwetegereza enyana nkooku irindwa. Enyana ziroleererwa muno okukira ente enkuru. Enyana obu ezaarwa bagikamura eme ha maiso, omumatu, omu nyindo n'omu kanwa. Omu matu batayo orukumo baihayo emi kandi bahuuhayo orwoya kwigura amatu. Omu nyindo naho bahuuhayo orwayo kuziigura, kandi omu kanwa barabyayo orukumo. Bagisara orulera kurugufuhaza. Nyinayo bagyerinda obutalya kizimu. Kakuba ekirya kigirwaza eburwa amata. Tekamwa kandi teyonkya ogwayo ekaguhaagura. Bagiihira ekyarre eraara ha mulyango. Nyenkya obu bukya bagikuya n'enkuyo eyegorra n'okujumira nuho etaire. Hanyuma basuburra ogwayo bagwonkereza ezindi itakakamirwe (omukami obu aba ali omu). Enyana nto ekirooro, erukurora ebiyenjeyenje terya kiihire. Obu ekura ekaba ncwamutwe nubwo etandika kulya. Enyana ekirooro n'encwamutwe bazeerinda muno obutateerwa musana habwokuba gwirwaza. Enyana enkuru zoolekwa omu kisaka omu bwire bwa nyenkya omusana gutakasaaliire. Omusana obu gusarra baziihayo inywa amaizi hanyuma baitaahya omu bihongole byazo ihuumura. Omusana obu gujura rwebagyo bagaruka bazooleka omu kisaka zirya. Obu haba haroho abaana bairiisa, obu baba bataroho ziikarayo zonka abakuru bagenda nibaisuura. Obu ikura bainaga omu nte irya na zaanyinazo omu kisaka. Obu itaaha, ekiro enyana baitaahya omu bihongole nuho iraara kuhikya ikuzire kandi ziina amaani, nubwo bairekera iraara omu zigati n'enkuru. Abahuma tibaikara omu kiikaro kimu. Ente zaabo obu ibiiha ha mubiri rundi obu irwara bahambirizibwa kufuruka bakaserra amaliisizo amarungi. Ibura ly'obunyansi n'amaizi bituntuza muno abahuma habw'ebisoro byabo ebi. Abantu banu abahuma bamanyire muno okurolerra amagana gaabo. Ekintu eki bakaba batamanyire nukwo kugamba ngu amata maingi garwaza enyana amakebe. Kinu abamu bakyegere omu biro binu eby'Omujungu. AMATA Omuhondwa: Mata g'ente obu eba ezaire kurugiirra hakiro ezaaliireho kuhikya Sabbiiti nka ibiri. Ebihunu: Nugwo omuhondwa gw'enyana ezigaizire. Amata Mato: Ganu nugo gahondera ha muhondwa, ente obu eba ezaire okumara omwanya gwa Sabbiiti nka isatu. Nubwo ohurra nibagamba bati \"Ente ezaire musandurro amata gaayo tigafungurwa.\" Amagunga: Nugo amata ag'ente erukwonkya enyana nkuru erukulya omu iswa. Amata ganu marungi muno gagira omwisi mwingi. Ag'obusito: Ganu nugo ente ekamwa obu eba emazire kwema ina obusito. Ganu na go mata makuru gaina omwisi mwingi. Ngu kakuba otagafungura gakurwaza enkaka. Amata obu gateekwa gaina amabara aga geetwa kurugirra habwire gahikya gateekerwe: Agarukutagata: Ganu nugo agaba gaaruga juba kukamwa, litakagwire. (Ag'ifuro) Agaigwire: Ganu nugo amata amarungi kunywa. Gaba gateekerwe (ebiisoiso) okuruga ente ha ihaagire okuhikya esaaha ina za nyenkya rundi z'ekiro kandi gaba gatandikire okutaho omwisi. Omwirra: Ganu gaina omwisi gukwatiire kimu, kandi nugo abantu batiina okubarwaza enkaka. Nugo gaitirwa nk'esaaha munaana za nyamusana, rundi mwenda. Amakamo: Amasununu obu gateekwa okumara omwanya mukooto kuhikya nka ekiro omwisi guba mwingi muno hanyuma gakama. Amacunda: Ganu nugo amakamo obu gaba gamazire kucundwa. Amagita Ganu nugo mata agakwasire muno hanyuma y'okucunda. Harugamu amagita na go gaina amabara gaago nkooku geetwa omu mpindahinduka yago. Ag'entoijo: Ganu nugo agaruga kusamururwa juba gaina erangi erukwera ti nk'ey'amata. OKWECUMIRA AMATA Ente obu eba etakakamirwe ebanza kukuywa n'enkuyo habwokwerinda oburofu kugya omu mata erukukamwa. Omukami obu aba atakainikiize kukama abanza kunaaba engaro kandi amaizi ge g'okunaaba gaikara omu ihembe ly'ebikamiro. Obu amara kukama na bwo anaaba. Okwitira na gwo mulimo gw'obwecumi bw'amata. Kubanza, omwitiro guboyesa amata kandi ekya kabiri gwita obuhuka obutaito muno obw'akabi obusobora kuba buli omu bintu by'amata. Orubindi rwitirwa obwitizo obwihirwe omu sojo, obu eba etaroho rwitirwa emburara. Kandi oku rukaraba, rukarabwa ekikarabo ky'esurwa (oruhugura), rundi engusuuru. Ekisahi omu ngambo y'ente kyahukana okuruga ha bintu ebindi ebikwatirwamu amata. Kyo tibagamba kukiitira baitu bagamba kukisusura. Bakisusuza emisikizi n'obusorogoto; emisikizi bwasi bw'engusuuru kandi obusorogoto bujuma bwazo. Byombi emisikiizi n'obusorogoto byanikwa byoma nukwo babita omu kicunga okususura ekisahi. Ekicunga ky'ekisahi ky'embaganiza okuruga ha ky'ekyanzi. Kyo tikiina kinyadeeri omu mukono gwakyo, kiina obudirisa buna obwehinguliriza omukono gwakyo. Engusuuru nizo ikaraba ekisahi. Ekyanzi kiitirwa emburara baitu emburara kakuba etabaho, obwitizo bw'esojo busobora kukora omu kiikaro kyayo. Kikuubwa obukuubiso obwasiibwe omu ngoye za kitenge rundi omu z'omutoma. Ekisaabu n'ekirere babicumiikirra n'itojo, omurama, omuseza, n'orugusuuru. Ebisahi, ebyanzi, ebirere, n'ebisaabu bisiigwa amagita bireke kurwara obweru. Bakitebura kakuba omuntu ateecumira ebintu by'amata akabireka bikaharuka; kandi bamweta murofu. Buli kintu kyona, obu kimara kukwatirwamu amata kyogebwa. Ekirere n'ekisaabu bicuragurwa, kandi binu nibyo bacuraguza: Amaizi Orutotoima Ekyenjukyempisi Enyakasaija Eherre Ikwire Ekitunda (kimara amata omu kisaabu), Kyesembya (kijwisa amagita) Ekisaabu obu kiba kibiihize kitarukujwisa amagita, bakitanakya n'ebicuraguro binu: Amaganga Ebisusu by'embiire Omuhoko I Akanyamunkamba, Enyawahya, Ebintu by'amata birindirwa omu bisahi. Ebisahi by'amata bateera orurambi nk'orutuuti rundi nk'ekiikaro, hanyuma babitinda kurungi. Baiha obunyansi babwanika bwoma, bwera ti, bateeramu obuteere nubwo baara omu bisahi. Haroho emiringo esatu ey'okwarra obunyansi. Buli kwara bahingisa omulingo. Enu niyo emiringo ey'okwara: Okufooba nk'ekigombe Okucwa ebika Okwarra obuteere Omugamba na gwo bagukunisa gubabwa gucwibwa ebika ebirukwera n'ebirukwiragura. Gukiikwa ha nkondo ibiri ez'amaino ana buli emu, omu bisahi. Hanu nuho hahanikwa ebintu by'amata omu biteeko. Ente obu iba izaire bahamburra ebiteeko, kandi obu iba ihoiseze bahamburra omugamba, abantu bagamba ngu omwa nanka ihoiseze. Ebiteeko biina emiringo nyingi ei byongosibwamu. Abahumakati emiringo egi bagicooka ha mugamba kugukunisa, nukwo guzooke kurungi. Ganu nugo amabara g'ebiteeko aga byetwa okurugirra ha nyongosa yabyo: Ekisumike Ekiseese Ekika Bitarra Mihanda y'empazi Busimbi Butiine Ekihotole Rwoma n'ekihotole h'orukoigo Enyaruguru Bukere Omu bisahi habayo engata z'okuteekaho amata. Haroho engata ezihomerwe n'engata ezitenzirwe. Engata ezitenzirwe ziina amabara agarukukwata ha miringo y'amahembe itegerwe. Orubindi rwa nyineeka rwecumirwa nk'emindi ezindi, baitu rwegenderezibwa muno kurukunisa. Rwikara omu ngata etenzire haihi n'ekisaabu. Omu ngata yarwo habamu ekifunga ky'esisa kandi rufundikirwa omuhiiha guswekerwe ensahu y'orubugo. Nyineeka obu aba atakanywire, omuntu omwetegereza naasobora kumanya, hatali kurora omu rubindi. Amata osanga bagalimbire, obu ensahu y'orubugo eroho eswekere omuhiiha. Orubindi runu tirunywerwamu w'aheeru. Ebintu byona ebikwatirwamu amata bigira emihiiha ya byo bifundikirwa. Ekisaabu n'ebirere bifundikirwa emihiiha obundi enziidaaro. OKUTERURA AMATA Omuntu obu aterurra ondi amata aikarra akuba ebibero omumaiso ga kiterulirwa. Aihaho omuhiiha amuheereza anywa. Kiterura mata omuhiiha agwekingira ha maiso nukwo aleke kutunuurra arukunywa amata. Ngeso mbi muno y'obuhubwensoni kakuba omuntu ogu ateekingiria omuhiiha. Kiterulirwa mata na uwe ayeegendereza kuhondera engeso ey'obuntu omu kunywa amata ago. Tarukusemerra okunywa naahuumuza naagaruka naanywa. Aganywa muno kakuba anywa ati. Naasemerra okunywa omurundi gumu gwonka. Obu agaiha hamunwa agagarurra omuteruzi agatwara agateeka. Omuteruzi obu alengerra ngu enjara yamuruma agamugarurra anywa. Engeso yaitu Abatooro amata titugasiima omuteruzi habw'amata anywire. Obu oba otarukuganywa (amata) obu bakuterurra obanza ogakyamirra ogakwata omu ngaro nukwo ogagarurra omuteruzi. Okunywa amata abakumanyire na kwo bakugenderra, obutakororramu, obutakuraba omu minwa rundi kukwatikira kandi okanywa nooyesera icuba. Omu ngeso y' Abatooro okunywa amata bugizansoni na kyo nikyegenderezebwa muno kukiraho nkooku wakuliireyo ebyokulya. OKUCUNDA AMATA Amata gatakaitiirwe ekisaabu kibanza okucumiikirirwa, baitiramu enkwasi rundi enkamyo. Amata agakamirwe nyenkya gaitirwa abeesezi nibagenda kwesera esaaha nka munaana, kandi amata ag'ekiro gaitirwa abantu bali haihi kutemba ebitabu kubyama. Kirungi hanu okwetegereza nkooku amata g'omwengero gataitirwa. Ira amata gaacundwaga enkoko niitoma obwire butakakiire. Abantu omu nju obu baahurraaga ebisaabu byagamba beetegereza nkooku obwire buli haihi kukya. Abaisiki baimuka okwitira ebintu, aboojo okwimukya amakoomi, hanyuma emamba neesara kwinikiza kukama. Omugenyi omu bwire bwa nyenkya kwija omuka yasangaga abahumakati beeteekaniize, okucunda bakamara ira. Amata obu gaba gatakajwire gabanza gazinga, gabaho ifuro hanyuma y'okuzinga, ifuro, liihwaho hazookaho otugita tutaito. Gaba iseke likuru. Ebi byona bihoire gasoroora gajwa. Obu gamara kujwa bagazongoza bacumiikirra ekirere, baiha ekiituruzo bagaitura. Amacunda ganywibwa abaana n'abairu rubaale. Abasaija tibanywa macunda, kandi omukazi w'omuntu kunywa amacunda ira yasendwaga. Abakazi baanywaga amakamo, okunywa amacunda baakifuuhyaga. Amata obu gaba maingi n'amagita nago gaba maingi. Omuntu w'amata maingi asamurra buli kiro hanyuma y'okwiturra amata, baitu ow'amata make asamurra hanyuma y'ebiro bibiri rundi bisatu amagita obu gakakanya. Amagita obu bagasamurra bagoogya. Gazongozibwa omu maizi emirundi ebiri rundi esatu kuhikya amata gahoiremu. Amagita obu baba nibagoogya omurundi gwa kabiri nukwo gaahurwe, omubumbi abanza anaaba n'iju omu ngaro ze nukwo abumba n'amaizi garukufuka. Obu aba naayeetaaga amagita kuhya bwango, amamirraamu akaniini k'ekisura. Obu amara kugabumba agata omu ncundiro nuho gaahurwa. Obu aba ataina ncundiro agaahura omu biko rundi omu biharaiga. Encundiro itirwa n'ehunda. Amagita amato geetwa g'entoijo, kandi amakuru agateera kitaama bageeta agakokomere. ENJUBA Ente kugirasa ebanza ekwatwa ha mahembe enunurwa ha bikya bagireega n'ebohera omu bikya, nukwo ekinywa ky'okurasa kizooke. Omurasi agirasa ejwa enjuba eregebwa omu kintu. Obu amara kurasa, ente erasirwe obu eba eri nyana, agiteera ekiraso ha mugongo emirundi mwenda, hanyuma agikanga hansi, ha maguru gaayo ag'enyuma. Binu nibyo ebigambo agamba \"Kumu, abiri, asatu, ana, ataano, mukaaga, musanju, munaana, mwenda, Yatoma. Kahogo ya Ruhogo\". Obu aba naabara ameezi, aga etwara ente kuzaara kandi okubara oku atandikira haihi n'ibbango, agarukira haihi n'amatako. Enjuba enyakumanyirwe eri y'emiringo esatu. Emiringo enu n'ekwasiza ha ncumba yay0. Enu niyo emiringo y'enjuba: Enjuba encumbwa Enjuba enkoronge Enjuba enjuumike Enjuba y'okucumba obu bamara kugiregya, bagiiha orwihe hanyuma bagiteeka. Nyenkya endi, bagirunga n'ebirungo bagicumba. Enjuba enkoronge bagiiha orwihe bagikaranga, tibagitamu maizi. Bagikaranga n'obutuzi, n'amagita, n'amata g'omuraara n'ekisura. Osanga ecwekacwekere neeguma dai, kandi obunuzi mahano. Enjuba enjuumike tibagiiha bagiteeka ekwata, hanyuuma bagitereburra ha biko omu koomi. Bagisweka n'ebiko bindi babitaho. obusa nukwo bireme kusiiriira, bagibugira omurro gw'ekoomi. Ebirungo by'enjuba enu babita kara omu kintu ky'okurasiramu nukwo obu ekama bikwatiramu. ENKOKO Ira okwihaho okuteera obwire n'abafumu kuziita enkoko tizaali z'omugaso gundi omuka y'Omutooro. Hati biro binu z'omuhendo muno habwa byombi, okuguzaamu ensimbi n'okulya. Baitu ira omuntu obu yalyaga enkoko yacwibwaga omuka y'owaabu habw'okugihemura, kandi yayetwaga Kihungu rundi kisomamahuli. Enkoko ziina amabara gaazo agazeetwa habw'obwoya bwazo. Hanu ifo haragiriirwe obwoya bw'enkoko ebuguma. Kyeru Kibebe Kikara Kitunda Kinyonza Kitembe Kitukura Kitanga Kinyigi"}
{"type": "monolingual_text", "text": "Omukugamba bazaire be ati, \"Mwikale n'obusinge, turaabonangana ira\" Kibbaatte kya Kaseegu akaba naagenda kuseerra ekikaali kya Warujojo mukama wa baawabisoro abaanyagireho abantu ebyokulya byabo. Kandi noobu ekikaali eki kiraaba kikaba kiri hara muno, uwe kitamutwarre busumi bwingi muno okukihikaho, habwokuba akaba atarukurubata nk'omuntu owa buli kiro. Ebintu byona hali uwe bikaba hati bihindukire kundi. Uwe wenka akaba naasisana nk'akagurusi k'akanyaruhere akanyakuli haihi kucwekana. Omwigo gwe gukaba nigusisana akaigo ak'omugurusi ayecumbagiririzaaho, kandi omuguha gwe omundyanga nigusisana orugoyagoye bugoyagoye oru bategesa endahi. Nkooku buli kiro omukikaali baawabisoro baasigamuga omulinzi omu wenka, Kibbaate okuhika omukikali kya Warujojo, owaakaba asigaire ali mulinzi akaba ali Warugabi. Izooba obu likaba lyatemba, ensoonooki ehingwire, Warugabi owaakaba ali omumirimo ye ey'okusemeza ekikaali, akaija kwinunura amaiso ge, akasanga akagurusi k'akanyaruhere kamwemeriire omumaiso. Kibbaate: Nganyira mukama wange okuhika nambere oli ntabandize kweranga. Tiinyina maani g'okugambira hara, ndi haihi n'okukaba! Warugabi: Nooruga nkaha, kunu ka hatataahaayo bantu? Kibbaate: Ninduga oku omunsi ya hara muno waitu. Enaku nizintaza. Ninseera ekikaali kya Warujojo, mukama wa baawabisoro, kusengamu. Manya nikyo kinu, tiimmanyire! Warugabi: Mara mutaahi wange abasenga omubikaali by'abakama basisana iwe aho? Kibbaate: Iwe ogizire ndi mukuru muno waitu? Ningira enaku z'obutalya nizo zaanyisire! Kugwaho omuntu w'embabazi akampaho ebyokulya okumara ebiro bisatu, noosanga naanye naba musaija nkaki; orukaca runu nooruseerra nirukubura. Warugabi: Habwange, embabazi eza mulingo ogu nyowe naakuzikukwatiirwe; baitu tikirukusoboka, habwokuba busaho muganjano gwona oguli hagati y'abantu na baawabisoro. Nyowe obu ndaazikugiirra, bagenzi bange baleme kuzikugiirra. Rundi bagenzi bange obu baraazikugiirra, Omukama wenka aleme kuzikugiirra. Nahabweki noosanga kiri kintu ky'obulemeezi muno kukuha obukoonyezi obu orukwetaaga Kibbaate: Obu eki, waitu, nikimanyisa ngu ekikaali ky'omukama ou ndukuseerra nikyo kinu? Warugabi: Kyo, okuba nikyo, nikyo, baitu nkooku naruga kukugambira, tikiri kyangu kukusengesa hanu. Okubanza, toli muntu kasengesebwa omubikaali by'abakama. Okuzire muno, kandi n'orukaca rukumazire. Ekya kabiri, baawabisoro n'abantu baba banyanzigwa. buli omu hali mugenzi we Kibbaate: Eky'obukuru eki waitu, nkikumanyisize. Nkugambiire nti, tindi mukuru muno, obuceke nimbuleeterwa enaku z'obutalya. Kandi kinu eky'obunyanzigwa, eki orukugambaho, habwange eki nyowe tikyakunkozireho; habwokuba obu naakubaire nyina enzigu na baawabisoro tinaakuteekeriizeeho kwebinga mukama wabo. Okumwirukiraho kwange nikumanyisa ngu mmwinamu obwesigwa, niimmugonza kandi nyeteeekaniize okumuheereza n'obwesigwa, hamu n'okumurwaniirra omumulingo gwonyini, omwiru ogu arwaniirraamu mukama we. Warugabi: Kakuba etali njara n'oburwaire obu, okaba omanyire kugaaniira. Baitu ibara lyawe niiwe oha? Kibbaate: Niinyowe Itaza, waitu. Warugabi: Obu oraaba noogonza kuhikibwa hali Omukama, ikaarra aho omulinde.obu araija, araagira eki akucweriiremu uwe wenka. Kibbaate: Otyo muno waitu, obu wakabona natunga embabazi okuruga hali iwe, obu byona biraagenda kurungi."}
{"type": "monolingual_text", "text": "Omukasumi kanu, buli Wakisoro akeetaaga agarukemu okusoboorraaho omugaso gwe hali omuntu nukwo bagenzi be bananuke. Ntamanya obu, caali, noobu bakabalize obu bwona, mukama wabo abaire haihi aho, naahuliiriza n'okuhuniirra kwingi muno ebi byona Baawabisoro be ebi barukugamba. Omumpaka zaabo ezi, Baawabisoro bakaba bateetaagire muntu kuhuurra eki barukubazaaho. Baitu obu baanagire amaiso, basangire mukama wabo abeemeriire harubaju, ensoni zaabakwata muno, kandi okuruga kasumi ako, bakacwamu obutongore kubazaaga nk'abantu. Ekihanuuro kyabo bakakigumiza kimu n'okuhikya hati. Ente mukama wayo obu agyeta, omukiikaro ky'okumwetebuka nk'omuntu, ejumira bujumira. Obu eba ina ekintu eki erukusaba, ejuga eti, \"Moo.\" Obu eba eri nimi, ebbuukura. Embuzi n'entaama na zo nikyo kimu. Obu ziba ziina eki zirukwetaaga, zijuga. Embuzi eti \"Mee\" nandiki entaama eti, \"Bbaa.\" Enkoko 'kitembe' ekokorroma obu eba eri omubulemeezi; kandi obu eba neegonza kwalika, ekeekera."}
{"type": "monolingual_text", "text": "Okuswerangana kwa Burungibuliza na Magurugasiganjuranamuyaga kukaba kw'okusemererwa okutakabonwaga. Kyonka habwa bagenzi be okutiina akabi k'entwiga, kikahanuurwa ngu hatalibaho ekintu kyona Magurugasiganjuranamuyaga na mukazi we eki balikora batabandize okwehanuuzaaho Kamanyi na Kakengi; kukira muno ebintu ebirukukwata hakutunga. Baitu emyaka obu yahingwireho, na Magurugasiganjuranamuyaga atungire muno, ebigambo by'entwiga byayeba. Kyonka bagenzi be, bo batalekeerre buli kiro kugumaga nibamwijukya oku akabi k'entwiga kakyaliyo. Kyali kiro kimu obu haizire omusaija naabungya embugo z'omusara enungi. Burungibiliza obu yaziboine, yazirigira muno, yagonza okuguraho orubugo rumu hali zo. Ahonaaho Kamanyi akagira ati, \"Namanya\" nandiki na Kakengi ati, \"Nakenga\". Bati, \"Ezi tiziri mbugo naakamu. Egi ntwiga eyaraganiize kwita mugenzi waitu. Hatabaho muntu n'omu arukuzikwataho.\" Nukwo kyabaire kwo. N'omusuubuzi na uwe yakwata omuhanda gwe, yagenda. Hakahinguraho ebiro bike, haija abasuubuzi b'amacumu. Abo na bo, enju batagitaahe habw'ebigambo bya Kamanyi na Kakengi. Abo obu bakaba baarugaho ebiro bike, haija abarukubungya emindi, na bo batagitaahe habw'ebigambo bya Kamanyi na Kakengi. Nukwo ebintu byaikaire biti nibiija, bagenzi ba Magurugasiganjuranamuyaga nibabibinga, okuhikya kiro kimu obu haizire omwisiki owaakaba asemiire haihi okukira Burungibuliza emirundi ikumi. Akaija naayeseruza hookuranga. Hati kamanyi na kakengi noobu baraaba baalengereho okumanyisa mugenzi wabo oku ogu atali mwisiki kwo, arukugonza kuranga, ebigambo byabo mugenzi wabo atabihuliirize. Akagonza, haakire, omwisiki ogu babanze bamuroleerreeho ebiro bike, nukwo basobole okwetegereza obu araaba ali rundi atali w'akabi. Kandi ahonaaho, akaragira abairu be bagende kumuteekaniriza enju ei araaraaramu. Okunanuka kwa Magurugasiganjuranamuyaga kukabaho abairu be obu baizire kuranga oku byona biteekaniziibwe. Omukasumi ako koona, Kamanyi na Kakengi bakaba bagambiire mugenzi wabo bati, \"Noobu oraaba oyangire kwikiriza ebigambo byaitu, omwisiki ogu titurukwija kwikiriza kumutaahya omunju yaawe. Aikalege aheeru okuhikya enju ei bagiire kumuseruurra ezookere.\" Magurugasiganjuranamuyaga, eki, akaba aikiirraaniize nakyo. Baitu omwisiki obu baizire kumutwara omukiikaro eki bakaba bamuteekaniriize, ekyamuhuniriize nukwo okurora embwa ze zitarukusobora kwikiriza omwisiki ogu aruge omukiikaro eki akaba aikaliiremu, aheeru. Mwezi, Mahwa, Mwirima na Nyanja, zikenda okumwitira kimu. Bakatanga embwa zaalema; kandi zaayenda n'okulya mukama wazo weenyini obu yaizire okuzikwataho. Ekyarugiremu nukwo hati Magurugasiganjuranamuyaga okwetegereza oku ogu atali kwo mwisiki arukugonza kuranga, baitu entwiga rwamuraganiize kumwita. Aho na uwe nukwo okuragira omwisiki ogu, agende ayeseruurre handi obwikaro. Ekirema omukazi n'ente baihamu engaro. Rukaba ruli rwebagyo rumu, ente zaamara kutaaha, abahuma ba Magurugasiganjuranamuyaga bainikiize nibakama, obu baahuliire ente erukujugira aheeru y'emihingo. Okwezi kukaba nikuliisa, abantu bakaba nibasobora kurora kurungi ekikaba kiri aheeru nibarabya amaiso omumihingo. Nukwo kiti, n'abakaba bakwatiire obu baalingwize aheeru y'emihingo, bakasanga ngu, ente eyeekaba neejuga, ekaba eri nyana enungi, ey'akagaaju k'amahembe agarukwera tiitiiti. Obu baamanyisize abakami, na bo baizire bagirozireho, baagikwatirwa embabazi. Bateekereza bati, rundi, eri emu ha nyana z'abahuma bagenzi baabo, ab'omukicweka eki. Nahabweki baagonza bagikinguurre etaahe omurugo. Baitu eki batakakikozire, bakabanza kugya kwehanuuzaaho Kamanyi na Kakengi, na bo abaizire na mugenzi wabo Magurugasiganjuranamuyaga okurora enyana egi. Obu baaginagiire eriiso, ahonaaho Kamanyi akagira ati, \"Namanya\", nandiki na Kakengi ati, \"Nakenga\". Bati, \"Egi teri nyana enyakutaahiraine, kyonka, ntwiga yoonyini eyaraganiize okwita mugenzi waitu; hatagira muntu n'omu arukugikinguurra.\" Magurugasiganjuranamuyaga akabeesengereza baikirize etaahe, baayangira kimu. Hanyuma y'okumara aheeru omwanya mwingi neejuga, n'embwa na zo italekeriire okugiboigoorra, enyana egi ekakwata omuhanda gwayo yagenda. Ekakwata ogurukugya omba Isaza, omukama w'omukasumi ako oku baamwetaga. Obwire kwija kuba itumbi ekaba ehikire ira omumasaazi g'ente za Isaza. Etabambire rugo na rumu, kyonka ekarora omwisaazi nk'aho yabyama. Obwire nibukya, obu yalengeriire ente ziri haihi okuruga omurugo, yatandikiraho kwerumisa kuzaara. Abahuma ba Isaza abakaba nibaturukya ente omubwire bwa nyenkya kuzita omwisaazi obu baagiboine, emitima yabahwa omunda habwo'oburungi bwayo hamu n'okurora nkooku erukusisana nk'ente enyakukiikire n'omwana. Ahonaaho bakairuka okugya okumanyisa Isaza hamu n'okumukaguza eki baraakora n'ente' egi. Isaza na uwe kitamusobokere kuragiriza kwonka ataizire na uwe wenka akeeroorra ente abahuma be ei barukubazaaho. Obu yaginagiire amaiso, omutima gwamucweka omunda. Yaragira abahuma be bakole kyona eki barukusobora, bagikoonyera ezaale. Baitu omubakiikuzi ba Isaza boona abakaba nibakiirraayo kimu oburungi omukukiikura ente, hatabemu mukiikuzi n'omu ayasoboire kuzaaza enyana egi. Bakatumisa omubahuma abandi boona ab'omunsi ya Isaza ogu, baitu buli weena ayaizire, atasobole kuzaaza enyana egi. Buli ayakagitaga omukono omunda, yarangaga ati, \"Waitu, enyana enu noobu eraaba neezooka nk'enyakukiikire n'omwana, busaho kantu koona akali omunda yayo.\" Baitu Isaza habw'okurora oku ente erukuheera kimu ebisa, kandi na yo yonka neeyolekera kimu obusaalizi, atasobole kwikiriza ebi byona ebi baamugambiire. Akagambira aba yayesire kwija kugikiikura ati, \"Okwera kwange, obu ndaahuurra nimungambira muti, 'Ezaire.\" Bakatalibana n'enyana okuruga nyenkya okuhikya izooba ligwire, n'obwire obundi bukiire. Baitu batagire kintu kyona eki baagizoiremu. Hati nubwo, obwire bwa nyenkya endi aho, Isaza bamugira bati, \"Waitu, omuntu arukusobora kukugambira amazima hanyana enu, nuwe omusaija Magurugasiganjuranamuyaga. Omunsi munu, busaho muntu n'omu amwingana omukukiikura ente.\" Isaza kuraara ahuliire eki, ahonaaho akatuma bagende bwangu bamutabaarre. Bagenzi ba Magurugasiganjuranamuyaga obu baaboine abakwenda ba Isaza bahikireho mugenzi wabo habw'ekintu eki, eky'okugamba kikababura. Bakamanya kurungi eki bakaba nibamwetera kukiikura oku kikaba kitali nyana enyakukiikire n'omwana, baitu entwiga eyaraganiize okwita mugenzi wabo. Kandi na harubaju orundi, bakaba batarukusobora kutanga mugenzi wabo okugya kukora ekintu Isaza eki amusabire, habwokuba, kakuba naayanga, buli nabwo obwomeezi bwe buhoireho. Ekyarugiremu, nukwo hati boona kucwamu kugendera hamu na mugenzi wabo omba Isaza hamu n'embwa ze zoona . Magurugasiganjuranamuyaga obu yahikire omba Isaza, akabanza kumusoboroorra byona ebyabaireho hagati ye n'entwiga ei yatemereho omukira ogw'okwija kujuga mukazi we Burungibuliza. Isaza na uwe atabe mubi, okumanya oku yahuliriize n'embabazi ebigambo byona Magurugasiganjuranamuyaga ebi yamusoboroire, hati akaragira bazinise ihe, liije okumulinda obu araaba naakiikura kagaaju k'amahembe agarukwera. Ihe obu lyamazire okwesorooza, hati Magurugasiganjuranamuyaga akasaba Isaza ati, \"Waitu, ihe linu noobu liraaba liroho, niinyetaaga bagenzi bange hamu n'embwa zange biinyikale haihi obu ndaaba ninkiikura enyana enu.\" Isaza na uwe akaikiriza eki kikorwe nkooku agambire. Nubwo hati omumaiso g'abantu boona abakaba beesoroize, Magurugasiganjuranamuyaga yataire omukono gwe omunda ya kyegira nyana egi, okugikiikura. Ekiganja ky'omukono gwe kikagihwera omunda, baitu atagire kantu koona aka aboine omunda yayo. Akatwarra kimu omukono gwe okuguhikya omunkokera, nikyo kimu atagire kantu koona aka aboine omunda yayo. Omukasumi kanu embwa ze eki zikaba nizeekora ky'amahano, baitu habwokutangwa bagenzi be n'abantu abakaba beesoroize, zikaba zitaina kintu kyona eki zirukusobora kukora ha kyegira nyana egi."}
{"type": "monolingual_text", "text": "Nka buli kiro baawabisoro oku baakakoraga omukikaali kya Warujojo, izooba obu lyagwire baacuurra. Obu baahikire omukikaali, gaabura oburoro. Warugabi akaba atakyamanyirirwa. Obu baamukaguzaaga eki abaire, \"deka\" yonka niyo yabagarukamuga. Kyaira muna nubwo yatandikire okubagambira naahondera ebigambo Kibaate ebi yasigire amuragiire. Bagenzi be hamu n'Omukama bakafa bahuniriire kwonka habw'okuhuurra ekintu eki bakaba batarukunihira naakake. Baitu nkoku bona bakaba bajwahire, ebya Kibbatte bakabanza kubita harubaju; buli omu yagya omukwetalibanira habw'ekyekiro. Okucumba n'okulya obu byahoire, Omukama yayeta orukurato okwija kuhannuraho ebya Kibbatte hamu n'okukoma owaaraasigara naalinda ekikaali nyenkya. Hakabaho ebigambo bingi ebyabaziibwe hamusaija ogu ayatiire Warugabi yamuhoisokoroza ati, okuhikya omukumaliirra boona obu baateekeriize ngu anyakumatiire abaire ali muntu nk'abantu abandi boona. Baagira ngu Warugabi habw'okutaba na maani nikyo omusaija ogu amugiriire ati. Bati kakuba nihasigara omusaija ow'amaani, emanzi, ebi byona tibisobora kubaho. Nubwo hati, hanyuma y'okwekaguzaaho baawabisoro be, Warujojo yakomere Waruhisi nuwe nyenkya kusigara naalinda ekikaali. Eki na Waruhisi na uwe akakisiima, kandi akahaya omumabona (omumaiso) g'Omukama na bagenzi be boona ati, \"Leka nyowe Mahiiha nsigale kwo, waitu, oleke ndolengana n'omusaija ogu\", Warugabi ou arukuhaahiza ati. \"Nandiki baawabisoro boona bati, \"Kyamananu kwo waitu, ekya Mahiiha arukugamba itwena nitukiikiriza. Nuwe araamusobora kwo ogu.\" Eki obu kyahoire, baawabisoro boona baagenda kubyama. Nka buli kiro, obwire obu bwakiire nyenkya, baacumba ekyanyenkya kyabo baalya hanyuma y'okulya baakwata omuhanda gwabo na Mukama waabo okugya kuramaga omubyaro ebya hara muno, okuseerraayo ebyokulya by'okunyaga. Nk'ensoonooki nambere enuurra aho, Waruhisi obu akaba akyali omukusemeza ekikaali, akaija kurora akagurusi akahoire konka nikamweteeka omumaiso. Kandi ondi nooha! ni Kibbaate kya Kaseegu agarukire! Kyonka Waruhisi taina kiteekerezo kyona hali uwe, habwokuba amanyire ngu Kibbaate kya Kaseegu obu arukuba naija ensi neetengeeta, iguru nirihinda. Kitali eki naateekereza ngu Kibbaate kya Kaseegu musaija nk'abasaija abandi boona, baakarwana, baitu katali kagurusi nka kanu akali haihi kucwekana kati. Hanyuma ya Kibbaate okugambira Waruhisi ebigambo ebirukusisanira kimu na biri ebi yagambiire Warugabi, Waruhisi hati akamugira ati, \"Banza oleke mmaliirize emirimo yange nukwo twije tubaze kurungi.\" Kandi ky'amananu atatwale busumi bwingi atakamazire. Eki yasigaliize nukwo hati okwecumbira ekyamusana. Hanyuma y'okumara kukaranga oburo bwe, akateekaho ekinaga ky'omukubi, hanyuma yayeta Kibbaate aije agume naamucumirayo omuurro, kandi omukasumi nuko kamu basobole kubaza, uwe naasa. Omumutima gwa Kibbaate ati, \"Eki nseerra nikyo nfuuhya?\" Atandika okukora Waruhisi eki yamusabire. Omukubi obu gwahiire, Waruhisi yaija yaguteekuraho, hanyuma yateekaho enyungu y'oburo. Obu yatabwire, yatandika kuhotora. Nubwo hati omubusumi bw'okwihura yatandikire kwegambagambisa n'ekintu eki araihuurraaho oburo obw'okuha omusengi we. Nandiki Kibbaate ati, Kandi si niinyowe oha naanye hanu waitu, Obu oraaba onkwatiirwe embabazi kumpa akookulya, omundyanga yange munu nyinamu akateeko kange, noosobora kunteeraho oburo nindiiraho. Nandiki Waruhisi ati, \"kandi wakora oti tiwatamba! leeta kunu nkuteereho.\" Obu akaba nainama ati okuta oburo hanyakyegira kateeko, nandiki Kibbaate omu mutima gwe ati, \"Obu oraaba otakabonaga Kibbaate oku asisana, hati oraamurora.\" Ahonaaho akamujwekere ira omubikya. Byona ahuruutwire ira! Nyakyegira kateeko hati kafookere ira muguha gw'omuliiti kakwata nyamaiswa. Hanyuma agenzire nairuka amubohiire ira hali nyamuti guli ogu yabohiireho Warugabi. Aihireyo nyamwigo gwe guli, hanyuma atandikire ira kuteera Waruhisi oku arukusobora. Okumanya yamutiire, ekiikaro kyona Waruhisi akakifoora inoni. Obu yaijaga kukunguza nandiki Kibbaate ati, \"Okunguze nkwitire kimu. Akamuteera okuhikya obu yayetegeriize ngu amunogeze, takyaina kintu kyona eky'okwegasira, naasobora kumukoza byona ebi yakoleze Warugabi. Baawabisoro kwija omurwebagyo, Kibbaate yaamazire ira kugenda, n'ebyokulya ebi akaba naasobora kutwara kasumi ako, abitwaire ira, bakasanga Waruhisi atakyaina bigambo. Bakahuniirra okurora ebigambo ebi yabamanyisize bitaina mbaganiza yoona n'ebya Warugabi yabamanyisisize okubanza. Okuteekaniza ekyekiro obu kwahoire hanyuma bagiire omurukurato okuteekerezaaho ekigambo kya Kibbaate, Mbogo Rwakikara, Biziga, akeemulika omumabona (omumaiso) ga Warujojo Omukama ati, \"Waitu abasaija baawe abo, Warugabi na Waruhisi obamanya oku basangwa batiina bwona; nahabweki, leka hati nyowe nyenkya nsigale, oleke ndorangane n'omusaija wabo ogu, ou barukuhaahiza bati. Warujojo obu yahuliire ebigambo bya Warubogo, yayera. Kandi na baawabisoro boona obu baabihuliire, baagira bati, \"wezaakwo waitu, abo batiini; kakuba omusaija ogu atangatangana Warubogo, ebi byona ebirukumugambwaho tosobora kugaruka okabihuurra. Okwikiirraaniza okwa mulingo ogu obu kwamazire kuhikwaho, baawabisoro boona baagya kubyama. Nyenkya obu bwakiire, baacumba ekyanyenkya kyabo, hanyuma baakwata omuhanda gwabo kugya kuramagira ebyaro nka buli kiro. Warubogo obu akaba akyali omukuteekereza ha mulingo Kibbaate ogu aijamu, hamu n'ogu ateeramu bagenzi be, akaija kurora omumaiso ge akagurusi akahoire konka nikamugira kati, \"Waitu okukaguza tikuba kujuma, ninseerra ekikaali kya Warujojo Omukama wa baawabisoro; nikyo kinu?\" Nandiki Warubogo ati, \"Oina buzaale ki nawe?\" Nandiki Kibbaate ati, \"Mukama wange, haroho omuntu weena atagira buzaale n'Omukama? Ningira omukama bamweta Omwebingwa! Enaku yoona omuntu ei aba aina nuwe agimumaarra!\" Nandiki Warubogo ati, \"Naku ki hati Omukama ei orukugonza akumaarre?\" Nandiki Kibbaate ati, \"Kandi obu waitu nondoza maiso ki? Tinfiire naleka! Ningonza omukama antambire, anyiheho omuhito gunu ogw'enjara n'endwara; mbe mwiru we, antunge!\" Warubogo okuhuurra ebigambo bya mulingo ogu, ekiniga kyenda kumwita. Ahonaaho amugarukamu ati, \"Noosobora ota okwerengeerra Mukama waitu omumulingo ogurukusisana guti? Tobanza okeerora wenka nukwo okagamba eby'okuba mwiru wa Warujojo, Omukama wa baawabisoro?\" Ati, \"Nduga omumaiso n'okukusamba ntakusamba nkakubudabuda nkakwita!\" Nandiki Kibbaate ati, \"Mara waitu omuntu anyakwirukira hali omukama ka batamwita! Haakire tondeka Omukama wenka nuwe akaija akaanyeitira!\" Warubogo na uwe obu yaboine omulingo akagurusi ogu karumu, hamu n'ebigambo ebi karukumugambira, ekiniga kigenda nikimuhwaho mporampora. Nubwo hati yakagambire ati, \"Gendaga hali oikaarre ndaakusangaho obu ndaamara kukora emirimo yange?' Nandiki Kibbaate ati, \"Nangwa togamba oti waitu!\" Yarora harungi yaikaarra. Warubogo obu yamazire emirimo ey'okusemeza ekikaali, hati yatandika kukoraho ogw'okweseruura ekyamusana. Obu yahiisize, na uwe yakora nka bagenzi be abandi oku baakozire. Baitu obu akaba akyali omukurorarora ekintu eki araihuruurraho nyakagurusi ke oburo, ahonaaho Kibbaate ati, \"Noosisa, waitu, kunkwatirwa embabazi kumpa akaro?\" Nandiki Warubogo ati, \"Kukakuha naakukakuhaire,\" baitu nsobiirwe nambere ndaakakuteera\" Nandiki Kibbaate ati, \"Eki kyonka waitu! Akateeko kange ka nkanu hanu, nteraho hanu ndaaliiraho.\" Warubogo obu akaba nainama ati okukora Kibbaate eki amugambire, ahonaaho omuguha gwa Kibbaate niguruma omubikya bye. Okumanya onu yamutiire, akamuteera, ebihembe n'ebikangaasi by'amaguru byona yabikuura. Hanyuma y'okurora ngu amuhoiseze, hati akatandika kumukoza endagaano nk'ei yakoleze bagenzi be abandi, abaamubandize; hanyuma yamusumuurra, yayetweka ebyokulya bye yagenda omuka ya ise na nyina."}
{"type": "monolingual_text", "text": "Omu biro bya ira omunsi ya Tooro hakaba harumu omusaija ayayetwaga Byensi. Omuntu onu nuwe wenka akaba aina amagezi ga buli mulingo abantu abandi baali batalaina magezi. Ekiro kimu abantu bakamwizira okubaha amagezi, baitu uwe atagonze kubagambira ekintu kyona; na habweki bo nukwo kucwamu kumurwanisa. Kinu kikabiihiza muno Byensi, nukwo na uwe kucwamu okutwara akasisi akaakaba ayahwiremu amagezi akakasereka hara. Mutabani we obu yarozire ise naagenda wenka omu kisaka kusereka akasisi, yatiina. Yateekereza ati rundi ise naagonza kweita. Byensi obu yagenzire hara muno omu kisaka akarora omuti mukooto muno yagutemba nukwo ayahule akasisi ke akaali karumu amagezi omu mataagi g'omuti - eruguru. Baitu habw'okulemeera kw'akasisi, obu yalengereho muno kutemba omuti kuhika ha iguru, yalemwa. Akalemerwa ha itaagi ly'okubanza. Hanyuma yatandika okuteekereza kiki ekyaraakora. Ahonaaho omutabani ayali amuhondiire akamwamirra ati, \"Taata akasisi okahagatire nukwo otembe kurungi.\" Omu kasumi ako Byensi yahunirra kurora omwana we naamuhanurra. Yakwatwa ekiniga akasisi yakateera hansi, kaayatika; amagezi gaararanga. Kuruga obu buli muntu weena gaamuhikaho. II HABWAKI ENZIKEERI OBU BAGIKWATA ETEERA EKIFUBA KYAYO N'AMAPAPA Omu biro bya ira muno, haabahoga okusandaara kw'amaizi. Enyanja zaaboogaga muno, amaizi gamira abantu bahwerekerra. Abaasigarahoga baalengahoga kugenda kwikara mu bicweka ebiri hara n'enyanja. Ekiro kimu, omusaija omu obu akaba naagenda, akarora ekinyonyi kimu ekyetwa \"Enzikeeri.\" Ekinyonyi kinu kiikara mu nyanja. Omusaija yakigamba ati, \"Abantu baingi bahwerekeriire baisirwe amaizi habw'okubooga kw'enyanja.\" Enzikeeri yamugarukamu eti, \"Gambira abantu babyale emikindo mu nkarra ha myegeego y'enyanja okugyeehinguliriza. Emikindo obu erikura eritanga amaizi kucwa gakasandaarahoonahoona omunsi.\" Omusaija yatwara amagezi ganu yagamanyisa abantu boona. Na bo nukwo baakora, baabyara emikindo okwehinguliriza enyanja zoona. Obu enyanja zaaboogaga amaizi tigaasoboraga kucwa gakagenda okwita abantu. Enzikeeri na yo ekanihira ngu abantu na bo tibalirema kugikoonyera kakuba habaho ekigigweriire. Eky'omugisa mubi abantu bakeebwa amagezi enzikeeri yabahaire. Tibaagikorra amakune. Buli kasumi yaijaga ha bwerre erugire omunyanja habw'okwalika amahuli gaayo, hanyuma ekiro ekimu abantu baagikwata, baagiita, baagirya. Nahabweki nikyo ororra omuntu obu akwata enzikeeri, yo ebanza eteerateera ha kifuba kyayo n'amapapa, obu eba neekungana eti, \"Nyowe habw'okubaha amagezi mukeejuna kwitwa okusandaara kw'amaizi nikyo inywe mumpiigira?\" III OMWISIKI \"KYAKYO\" AYAGONZIBWAGA MUNO Ira hakaba haroho omusaija azaire muhara we murungi muno. Abasaija baingi abaamuroraga, baamwegomba kumuswera. Omwisiki habw'okusemera muno bakamurukirra ibara \"Kyakyo\". Ekiro kimu, abasaija basatu bakaija owaabu omwisiki okweranga. Ise Kyakyo yabagambira ati, \"Tindukugonza kusweza omwana wange Kyakyo habwokuba nankoonyera muno kandi nuwe nyina wenka.\" Baitu abasaija abo basatu, abaswezi, bakeesengereza muno ise Kyakyo okubaha muhara we bamuswere, habwokuba akaba abacwire muno omutima. Nubwo Ise Kyakyo yaikiriize, baitu yabagambira ati, \"Inywe inywenka niinywe mukomeho omu ou araaswera Kyakyo, habwokuba abasaija basatu inywena timurukosobora kuswera omukazi omu.\" Abasaija bakalemesibwa kukomamu omu omuli bo, habwokuba boona baagonzaaga muno Kyakyo. Abaswezi bakamanyisa ise Kyakyo bati, \"Itwe itwenka kiremiire kukomaho omuntu omu ou araaswera Kyakyo.\" Nubwo ise Kyakyo yabamanyisize ati, \"Hati mugarukeyo, ndibeeta kiro kindi.\" Obu baamazire kugenda ise Kyakyo yagambira omuhara ati, \"Byama omu kitabu kyawe oyesweke, osisane nk'omuntu afiire. Nyowe kantumire bwangu abasajja bali abaizirege nibagonza kukuswera mbamanyise nti 'muhara wange afiire mwije tumuziike'.\" Bambi Kyakyo nukwo yakozire nka ise oku yamuragiire, yayeswekerra weena. Hanyuma, ise yatuma bwangu kweta abasajja abaagonzaaga kuswera muhara we kwija. Omukwenda akabanza kuhika omb'omusaija w'okubanza ayayetwaga Byangireeka. Yamugambira byona ebi akaba atumirwe ise Kyakyo. Byangireeka obu yahuliire ebigambo ebi yatumirweho, yaseka kwonka, yagamba ati; \"Nyowe hati habwaki nfeerwa amaani gange kugenda kuziika. Omwisiki namugonzaaga ali mwomeezi nukwo mmuswere. Kandi hati ningasirwa ki?\" Omukwenda obu yarugire owa Byangireeka yagenda omb'owa kabiri ayayetegwa Tinganya. Obu yamumanyisize byona ebya ise Kyakyo yamuragiire, na uwe ataganye kufa kwa Kyakyo, akasisana nk'ibara lye. Yabinga omukwenda amurugire omuka. Nubwo caali omukwenda yairukire yagenda yahikaho omusaija owa kasatu ayayetwaga Kali- magezi. Yamusoborra eby'okufa kwa Kyakyo ou yagonzaaga muno! Kalimagezi akasaalirwa muno, yagamba ati, \"Kyakyo nuwe wenka nagonzaaga omu bwomeezi bwanige. Hati afiire nk'abantu boona oku bafa, nahabweki kinsemeriire kugenda kumuraga mbe ha kuziika kandi nsaalirwe hamu na ise.\" Ahonaaho Kalimagezi hamu n'omukwenda ayamutabalijre baagenda bwangu owa ise Kyakyo. Obu baahikire omu nju, omusaija mukuru yayeta Kyakyo yamugambira ati, \"Kyakyo, onu nuwe omusaija waawe ow'amazima. Dora akakugonza obu okaba oli mwomeezi kandi tahingisize engonzi n'embabazi noobu mmwesire nimubikira nti ofiire!\" Aho nubwo omusaija mukuru agaba muhara we Kyakyo hali Kalimagezi. Akabakorra obugenyi bukooto; abantu boona basemererwa muno. IV HABWAKI EBIKERE BITAKIRA KUBINGWA ABOOJO Kyali kiro kimu, omwisiki akarora Wakikere naasotoka omu ruguudo. Akaba ajwahire muno habw'okuteerwa omusana mwingi. Omwisiki akaba ali w'embabazi muno, nahabweki yakwata Wakikere yamunaga omu maizi, hanyuma yagenda. Ekiro ekyayongiireho, omwisiki obu akaba ali omu kicumbiro naahaata, akahurra ekintu nikitengeesa orwigi. Obu yakingwireho, yasanga ni Wakikere oli ou yakoonyiire yanaga omu kisaaru. Wakikere yamugambira ati, \"Caali nyizire kukusiima habw'embabazi wankoliire ijo, kandi na nyowe ndaakukoonyeraga buli kasumi koona obu oraabaga oli omu bulemeezi.\" Wakikere obu yamazire ebi yamuraga, yagarukayo owaabu. Kyonka buli kiro yaijaga kumubungira kandi yamuganikizaaga enganikyo nungi ezirukukwata ha bisoro. Akasumi kamu, omwisiki akatunga omwoyo mubi yaikara abiihiirwe; atasobole kubaza n'omuntu weena. Nubwo Wakikere yaizire yamukaguza ati, \"Kiki ekikubiihize?\" Omwisiki yaga- rukamu ati, \"Nganjani yange, nyina obujune habwokuba abazaire bange nibateekaniza ebigambo by'okuswerwa kwange! Haroho abasaija bana abarukugonza kunswera, baitu nyowe nkyalemesiibwe okukomaho owange ou aranswerra.\" Wakikere yamuha amagezi kukomaho omusaija ou akaba aina embabazi kukiraho abandi boona. Omwisiki yakaguza Wakikere ati, \"Nyowe nsobora nta kumanya omusaija ow'embabazi n'owataina mbabazi?\" Nubwo Wakikere yamugambira ati, \"Ogu araayoleka embabazi hali nyowe nuwe aliba n'embabazi hali iwe.\" Nubwo Wakikere yagenzire yayesereka haihi n'orwigi. Akasumi obu kaahikire, abasaija bali abana baija owaabu omwisiki okweranga. Omusaija ow'okubanza obu akaba naahika ha rwigi, Wakikere yaguruka yamwesimba omu maiso, omu muhanda. Baitu omusaija yabiihirwa, yamubingisa akaigo ke. Wakikere yayongera okukora ati n'omusaija owa kabiri, baitu na uwe akamubinga. Obu yayongiire akusotokera omu muhanda nambere omusaija owa kasatu yarabaga yaija kumwita; baitu Wakikere yamusiga. Nubwo omusaija owa kana yaizire nairuka; baitu Wakikere noobu yalengereho okusotokera omu maiso ge, uwe atabiihirwe kandi atamubinge, akamara gaguruka yataaha omu nju. Omusaija onu ow'amakune, akabanza kuramukya ab'omu nju boona. Yabamanyisa ati, \"Bagurusi bange n'abakaikuru, aheeru hanu haroho Wakikere, ninsobora okutunga amaizi nkamutamu? Habwokuba naija kwitwa omusana kuba aikara ha bwerre.\" Abantu boona ab'omu nju baasemerererwa muno omusaija ogu habw'embabazi enyingi ziti ezi akaba aina. Habweki omwisiki yakomaho omusaija ogu nuwe kuba iba. Kurugirra kasumi ako, aboojo bakatandika okugirra ebikere embabazi habw'okuteekereza ngu kakuba bagonza kuswera, abaisiki basobora okubanga habw'okutagira embabazi. V NKOOKU ENTALE N'EMPISI BYAIZIRE KUGANJANA Wantale na Wampisi bakaba bali b'omuganjano. Wampisi yatamuga Wantale ekitiinisa. Kandi yagendaga akwata ebisoro omu kibira abireetera Wantale. Wantale tiyayehiigiraga. Ekiro kimu, Wampisi akaburwa ebisoro by'okwitira Wantale. Wantale yarumwa muno enjara, kandi yagonza okulya Wampisi. Baitu Wampisi obu yayetegeriize yairuka bwangu yayesereka. Wantale akamagamaga yamubura, hanyuma yagenda handi okweserurra ebyokulya. Obu yanagiire engundu y'embeba amaiso, ahonaaho yagigwera yagirya. Obu akaba nakyarubatarubata, yagwaho Wampisi, munywani we owa ira. Yamugambira ati, \"Munywani wange, twongere twikale hamu.\" Baitu Wampisi akamwangirirra kimu. Wantale yayongera muno kwesengereza Wampisi aikirize baikale hamu, yamumanyisa ati, \"Caali munywani wange buli nkaba ntarukugenderra okukukwata kukulya, baitu nkaba ningonza kuzaana na iwe kwonka.\" Wampisi yagarukamu Wantale ati, \"Weebale muno kulengaho kumbiiha ngu buli okaba noogoza kunzaanisa kwonka. Nyowe mma-nyire okaba noogenderra kwo kundya.\" Hanyuma y'ebi byona, Wantale na Wampisi baahanuura kweta cbisoro ebindi, bakole enda gaano nkooku batalyongera okubiihizangana. Kuruga ha kiro eki eky'endagazao ya bo, bombi bakatandika kwikara hamu kandi n'okuhiigiraga hamu nukwo batungese ebyokulya ebirukubamara. VI HABWAKI ABAISIKI BATARALIIRE ENKOKO"}
{"type": "monolingual_text", "text": "Omu irwarro Medikoro abafumu basatu, bakatandika ahonaaho okurwana obulemu okujuna obwomeezi bwa Kanyonyi. Akaba arugirwemu esagama nyingi, nahabweki baarora omu bihandiiko byabu anyakwina esagama nk'eye nukwo bamuhandiikire aije bwango abahe ekikopo ky'esagama y'okumwongeramu, baatumaho na bagenzi be na bo okwija okumugabira esagama obu eraaba nesisana n'eye. Abafumu bakahanuur√° baikirraniza okumubaaga. Bakasanga arasirwe amasasi abiri. Erimu likaba limutiire itama lyaraba omu kanwa lyafumukira ha rusaya orw'emoso. Erindi likamutahirra haihi n'enkwahwa, lyaraba omunda y'ibeere lyakwata ekifuba, habw'omugisa gwe omutima lyaguguruka, lyarora ebihaha lyabipucuraho ekipacu, lyabyama omunda. Abafumu bakagasangamu omu mubiri gwe baagaihamu baagatwekera aba Poliisi. Hanyuma y'okumubaaga Kanyonyi akalema okugarukaho, abafumu baasiiba nibarwanirra obwomeezi bwe okuhikya omu kairirizi. Omu rubuga rwa Kabarole kangire nti n'omu Bukama bwona obwa Tooro na Bunyoro nambere Kanyonyi akaba amanyirwe kurungi, abantu bakaba nibeekaguza bati, \"Kanyonyi, ayamurasire akamuturaki? Akakikora wenka rundi aina abantu abandi abaamuli enyuma, abaamuguliriire?\" Aba Poliisi bakaba baina eby'okwekaguza bingi okukira aho. Ebindi babyegarukamuga bonka. Bakamanya ngu ayarasire Kanyonyi atagenderre okumwiba, habwokuba ebintu bye byona bikasangwa bitakwasirweho; obu araaba yagenderiire kumwiba, akahurra abantu yatiina yairuka yagenda. \"Nooha yamwirukize na motoka? Motoka ekaba cri ye? Ekaba eri Landa Rova kwo nkooku Kasaija na Murusuura barukugamba? Bakairukira nkaha? Embundu ya Bbasitoora bakagiiha ha?\" Omu bikaguzo binu byona hakaba haroho abantu nka bataano abakaba nibamanya eby'okugarukamu byabyo. Ameezi asatu gakisigaireyo kwija kuhika ha kuraswa kwa Kanyonyi, abantu bakaikarra omu kisika kya ha kaifo, baahanuura ifubo lyabu ery'okwita Kanyonyi. \"Tonkaguza oti nibam√∫tura ki?\" \"Ngu uwe munyanzigwa w'Ihanga, ebi ahanuura omu nkurato ngu uwe agogereza ensi, naayekwasa ha rubaju rw'Abajungu, agonza kutunda itaka lyaitu, taikirraniza n'abahanuuzi abandi. Omuntu wa mulingo ogu habw' okufereza Ihanga lyona haakire afe. Ihanga lyo ly'okwikaraho ebiro n'ebiro. Itungo eri ryona eri atungire Abajungu nubo baakalimuhaire nibamugulirra. Kanyonyi kakuba arugaho n'abandi abo abarukusisana na uwe na bo nibaija okutiina.\" Abahanuuzi abo abasatu Rubuza, Katenda na Ruboha obu baamazire okwikirraniza ha kihanuuro kyabu eki, boulemeezi bwabu obundi bukaba bw'okutunga omuhanda gw'okwita Kanyonyi. Eky'okumuha obutwa bakiihaho habwokuba Kanyonyi tiyanywaga maarwa, kandi tiyakiraga kulya handi. Nubwo baahanwire eky'okumurasa ekiro, baitu nabwo embundu h'okugiiha haabanza kubatalibaniza habwokuba aba Poliisi bamanyire embundu zoona hamu n'amasasi gaazo. Rubuza nubwo agira ati, \"Abasaija tibalemwa, twecwere buli muntu eki arakora. Omu aserre embundu, ondi aserre omuntu w'okugulirra kwita, kandi n'owa kasatu aserre sente z'okuha omwisi. Baitu buli omu hali itwe obu alitunga obulemeezi omu mulimo gwe itwena tulyeteerana tumukonyere.\" Omusaija w'okugulirra boona bakaikirraniza ngu naasemerra agire motoka ye ey'okumwirukya kumubuza n'ensi hanyuma y'okwita Kanyonyi. Hanyuma ya byona Katenda nubwo yagizire ati, \"Boojo mutafooberra ekiturukukora titurukukorra maka gaitu rundi nda zaitu, nitukorra Thanga, kandi nyabura inywe a ikaata ifubo linu!\" Ruboha ayahairwe ogw'okuserra embundu obu ataragigwireho Mombasa yakwata ogwa Congo. Nuho yaihire akabasitoora n'amasasi gaako. Katenda nkooku akaba ali musebeni yatandika okugenda omu basebeni bataahi be rubaju rwa Bukidi okuhikya obu yagwireho omusaija yamusanga Arua, baitu owaabu ni Sudani, amanyire muno ebya U anda, na Tooro akasangwa aizireyo, yaikirraniza na uwe. Omusaija yagira ati, \"Nyowe kakuba ompikiza ebyange ndiba nkusabire, ebya Motoka n'eby'okwebuza n'ensi obindekere, itwe tuli ba Ndaliire.\" Rubuza omu meezi ago abiri akaba asoroizeeho omuganda gwa sente, baitu Katenda obu yaizire yamusoborra omuhendo gw'ensimbi Asiedu omwisi ogu arukwetaaga, baasanga iri nke muno boona batamu emikono okwongera okusorooza. Omu meezi abiri n'ekicweka entegeka yaabu yoona ekaba eri haihi kuhwereherra kugiteekaniza. Hakaba hasigalire kuleeta Asiedu arole ensi kurungi n'emihanda n'enkiro, amanye amagenda n'amagaruka ga Kanyonyi; na motoka ye, ayemanyiize n'okukozesa Basitoora egi nukwo hanyuma akole omulimo gwe hatali kulemwa. Katenda akamuraganiza kumumanyisa ekiro Kanyonyi eki aliba naazindukiramu kugenda kurambura rundi eki aliba naatahiramu ekiro kuruga omu safaali. Katenda akaba amanyangaine muno na Kanyonyi, baaramukyanganaga empaako, baahanuuraga hamu obundi ebintu ebikuru ebirukukwata ha ihanga lyabu, noobu bataraikirranizaaga obundi, baitu baayahukanaga nibasemererwa. \"Weewe bakahikya abaagambire ngu, 'Arakwita ayefoora waanyu.'\" Asiedu obu yahuruutukire aho omu Landa Rova ye amazire kurasa Kanyonyi akagenda obutarora nyuma yaraba omu Ihani, ati na Kitumba yagwa omu rwa Kampala orwa Kolasi, sipiidi zoona yaimarayo. Habw'okutiina ati taikara kusanga Kyenjojo haateerayo esimo aba Poliisi bakamutanga, yakubukira Rugombe, ati na Butara, ngugwo ali Mukole; obwire kwija kukya kurungi akaba naayerengya nseeri ya Muziizi. Akamara ebiro bibiri ali Buyaga, ha kiro kyakasatu yahika Hoima yagura empapura z'Amakuru. Omu nuho yamanyiire nkooku omulimo gwe gutarakozirwe kurungi. Kanyonyi akaba akyaroho atakafiire noobu baraaba bakaba baroleriire ha liiso. Aba Poliisi hanyuma y'okumanyisibwa byona kuruga hali Kasaija na Murusuura n'ebi Kaheesi ebi yazoire n'abafumu ebi basangire omu mubiri gwa Kanyonyi baararangya amasimu, ha sitenseni za Poliisi zoona, handi baita emihanda baatandika n'okwaza motoka zoona eza Landa Rova tibaikara kusangamu anyakwina Basitoora ey'amasasi x 33. Omu Irwarro Medikoro Kanyonyi bakaba nibamuliisiza omu binywa bamutaireho n'omuserukale n'aamulinda, omwisi taikara kugaruka; ekyakabiri kakuba atandika okubaza abagambire ebi yarozire batakamutiire embundu. Banu abasatu Rubuza, Katenda na Ruboha, bakaba nibateera enkomi nibagira bati, \"Ha Kamaanya ogu atabukire enkuba alihya omurro.\" Baitu kandi handi nibeeteerana n'abandi nibeekaguza nibeehwisa bati, \"Abantu b'omwaitu munu tibahwerwayo, leero ogu bwigara omusaija atagira kabi baamutura ki?\" Ebiro bbina bihingwireho hanyuma y'okuseeserwa kwa Kanyonyi, Katenda akeeta mwenekati waabu Karungi ou akaba naakora obwa Naasi, Medikoro kugenda na uwe omu Baara ya Nkwine Bunyonyi. Karungi nkooku akaba atali ha mulimo yaikiriza baagenda hamu. Orubazo rwa Kanyonyi nurwo rukaba ruli ha kalimi ka buli muntu omu kasumi ako. Karungi omwisiki w'omunwa gw'endere n'akanyindo k'engusuuru, n'ebikya by'endangira, n'amaino g'obutaagi, n'okuguru kwenziringe n'amaiso g'amabona, ataikaleho atakatandikire orubazo oru na mwene waabu Katenda. Yamugira ati, \" Adyeri Irwarro lyaitu lyona likacwekwamu epumpu habw'okuraswa kwa Kanyonyi, baitu abafumu nibakora nkool u barukusobora okukiza nbwomeezi bwe.\" Nandi Katenda ati, \"Boojo arakira?\" Nandi Karungi ati, Biragirwa Nkya, baitu itwe nitukora ogwaitu.\" Obu bahikire Nkwine Katenda yaserra akameeza karungi aka ha rubaju omu nsonda baikarra na Karungi, omuheereza yaija, Katenda yakaguza ati, \"Bakuleetereyo ki, Akiiki?\" Nandi Karungi ati, \"Bampeyo ka 'swiiti sheri'.\" Katenda nubwo aragira kuleeta sheri emu, n'ecupa ya biya emu. Baatandika okunywa. Ka sheri ka Karungi obu kaahoiremu bamwongerayo kandi, baaleeta n'aka kasatu. Nubwo Katenda atandika ati, \"Obu tubairege nitwija twikairege nitubaza ha bya Kanyonvi. Nyowe buli ntiinirege kubaza bingi na Dereeva oli aroho. Iwe Akiiki oli wange, ekindukugambira iwe buli nkiziikire, nahabweki ekindi ha mutima kyona nindagirwa okukikugambira.\" Karungi yaculeera yamuhunda amatu. Katenda ayongera amugamba ati, \"Nyowe omanyire ebigambo timbirumaruma, ekindukubaza nkibaza bbwa. Ningamba nti Kanyonyi ogu asemeriire kufa, munyanzigwa w'Ihanga. Naasemerra afe Ihanga n'Omukama bisigaleho. Nyowe Akiiki mmanyire bingi kandi kakuba nkugambira ekigambo onyesigege.\" \"Tali ni nyowe ayamurasire, ekibi eki yakozire nikyo kirukumuhiiganiza.\" Iwe obu twikairege nitwija ogambirege oti, \"Niiwe orukumukoraho.\" Kandi wayongeraho na kinu oti, \"Tarukusobora kuhuumura noobukwakuba okugwijagira batamutiire 'Mofiya'.\" Karungi aikiriza ati, \"E, Mofiya niyo erukumugwijagiza.\" Katenda nubwo amugira ati, \"Leero nu iwe niiwe orukwija kwihiraho Ihanga linu ekikoligo, Kanyonyi noosemerra omugwijagirize kimu obutaimuka.\" \"Kandi busaho n'omu arukwija kwekengesereza. Kambikulekere.\" Karungi aka sheri kakaba katandikire okumukwata, kandi obu kaamukwataga uwe ahuna kwonka, omu kiikaro ky'okubaza muno, baitu byona Katenda ebi yamugambiire akabihuliriza kurungi, kandi akasisana nka ayabiikiriize. Esaaha mukaaga gw'ekiro obu gwahikire owa takisi yaija okubatabarra nkooku Katenda yamuraagiire. Yabanza yatwara Karungi Medikoro. Katenda obu akaba naamuraga yakora omu nsahu ye ey'empali enyuma yaihayo ekikonjojo kya siringi za nooti yakimukwomeka ati, \"Nkukwo Akiiki.\" Karungi yasiima muno muno. Omubingi wa takisi akateekereza ati, asiimire muno ati, habw'okumunywisa. Mbega Kaheesi akaba ataikaliire kwonka omu biro ebi byona, akaba naarabanganamu naatweka n'entasi ze omu biikaro nambere abantu bakira kusumururra obulimi bwabu nk'omu baara. Akaba amazire kusorooza engiga nyingi ezirukukwatana n'obwomeezi n'okuraswa kwa Kanyonyi. Akaba amanyire ngu Katenda akagenda Mombasa omu biro by'enyuma aho yarugayo yatoma ogwa Arua. Akaba naaserra ki? Akamanya nkooku yatwaire Karungi omu baara ya Nkwine ha Kyamukaaga ekiro, baagaruka omu itumbi, noobu araaba ali mwenekat waabu bwona kaatamutwara. Kaheesi akaba amanyire nkooku Ruboha yagenzire Kongo, uwe noobu araaba yasoboroire ngu akagenda kurora abafumu. Kaheesi akaba amazire okukizoora ngu omu Irwarro lya Hoica atagyeyo, akarabaho kwonka. Akaba naaserra ki? Kandi habwaki asereka eki amutwaire? Hali Rubuza Kaheesi akeetegereza ati akaba agulize itaka lye, kandi akaba naalengaho n'okweyohoza sente hali abantu abamu, sente ezi akaikozesa ki? Taru kwombeka nju, tarukulima cai, tarukusuubura ngu ego! Zikatoma ha sente zoona ezi? Ha bya Asiedu entasi ze zikaba zimumanyisize nkooku baboine akasaija kagufu kasarwire amatama kanyina n'amaino gasongoire kali na mugenzi wako omu motoka ya Jipu, baalyaga omu kirabo kya Saadi ekikorwamu Abaharabu Kabarole. Nibasisa baararaga omu Jipu yaabu egi, haroho omu ayababoine beemeriire na Katenda na Ruboha ekiro nibasisa nk'abarukucika muno. Bakaba nibacika ki n'omuntu endugaruga nk'ogu? Omuntu ogu araha? Aka Jipu ako kakatoma ha? Ebikaguzo ebi byona bikaba nibitalibaniza obwongo bwa Kaheesi, akaba naasemerra kubitungira eky'okubigarukamu. Omu Irwarro ha kiro Kyakataano hanyuma y'okuhutaazibwa kwa Kanyonyi, okunihira kw'okukira kwe kukaba kutandikire kwija, baitu akaba nakyasaasa muno omu kifuba kandi habw'isasi erimu ery'omukanwa eryahutaize orusaya akaba atarukusobora kulya n'okunywa omu mulingo gw'obutoosa, bakaba nibamuliisiza omu binywa. Baitu okukira byona akaba atarukusobora okugwijagira. Ha kiro eki Karungi akabaali ha kulinda omu kairirizi. Omufumu akaija yaragira Karungi okuteera Kanyonyi enkinzo ya mofiya okumugwijagiza yamuha akacupa kahyaka ak'omubazi ogu, yamuragira okumuteeraho kimu kyamukaaga ky'omubazi ogukaba guli omu cupa. Karungi yaihayo etereeyi erukwera ey'ekyoma, yataho akooma akalenga omuswija n'enkinzo n'omubazi gwa mofiya, yabihimba yabitwara omu kasiika ka ha rubaju nambere Kanyonyi akaba naarwalizibwa. Yabanza yamulenga omuswija, hanyuma aijuza enkinzo omubazi gw'okugwijagiza, obu akaba naimukya ati kugimuteera, nihaija omuntu naairuka naakingura orwigi n'amaani yamumanyisa ati omurwaire ow'omu kisiika ekikooto omugu w'ensimbo arugire ha kitabu yayeteera hansi, naaruma amaino, naaleeta ifuro kandi naasambagana, Karungi nukwo kugarra enkinzo ha tereeyi he meeza ahonaaho airuka kugenda kukoraho omurwaire oli. Ahonaaho n'omufumu ou akaba akiri omu kasiika ke atakagarukireyo obu yahuliire epumpu enyakucwekere omu wooda yarugayo yaija okurora ekibaireho. Yakoonyera naasi Karungi okukoraho omurwaire w'ensimbo n'okumuhuumuza. Obu baamazire kumubyamya kurungi omufumu yagonza kugenda na Karungi kurora Kanyonyi nkooku ali. Naasi akaba ataine nkooku araamutanga kugenda na uwe. Obu bahikireyo omufumu akabanza okwekanga obu yarozire omu kacupa k'omubazi gw'o- kugwijagiza akaamuhairege kali kahyaka kaijwire, hasigairemu kicweka; yamukaguza n'iraka ly'enkizi ati, \"Omubazi gwona ogu ogutiire omurwaire? Nyowe nkuragiirege kimu-kyamukaaga eky'akacupa ako!\" Karungi yagarukamu n'obutiini n'omutima ogusingirwe omusango ati, \"Enkinzo nyikaire ntakagimutiire nuho banyetera kukoraho omurwaire w'ensimbo omubazi gukyali omu nkinzo. Nsobeze mufumu.\" Omufumu yaimukya enkinzo yasanga omubazi gukyarumu kwo yateera ekiikoohi ati, \"Ehu!\" Omubazi ogundi yagugarra omu kacupa yasigamu kimukyamukaaga kyonka uwe wenka omufumu omujungu yakiteera omurwaire Kanyonyi okumugwijagiza. Omufumu yaragira Karungi okutwara etereeyi n'ebintu omu kisiika kye. Obu baahikireyo yamuhindukira ati, \"Karungi obaire ki? Oikaire noija kukoraki eki? Naasi nka iwe anyakumazire omwanya ogu gwona nookora omulimo gunu noosobora okukora ensobi nk'egi? Kakuba omubazi ogu gwona obaire otaire omu nkinzo gugenzire omu mubiri gwa Kanyonyi obaire omuhaire okugwijagira kw'ebiro n'ebiro!\" Karungi yatandika okurra. Omu kasiika ka Kanyonyi muka Kanyonyi ayarozire omufumu naacwekwa enkizi yahurra n'ebi yagambire, na Karungi ebi yagarukiremu na uwe akaba narra. Omufumu obu akaba naaturuka kugarukayo akasanga muka Kanyonyi amwitiire omuhanda ha rwigi rw'aheeru narra ati, \"Mufumu ningonza oteho Naasi ondi ow'okukoraho iba nyowe.\" Omufumu akaba atarukusobora kusereka ekintu nka kinu hali aba Poliisi, nahabweki Insipekita wa Poliisi akamanyisibwa omu nsita. Naasi Karungi baamuha turanzifa ya bwango. N'okurolerra ebirukukwata hali Kanyonyi baakwongeraho amaani. Hanyuma y'ebiro munaana eby'okuraswa kwa Kanyonyi akaba naasobora kwimukya omutwe. Omuserukale wa Poliisi akatandika kumukaguliriza ebigambo bike hali ebi yarozire batakamurasire. Penesilini mubazi gwa mahano, obuhuta bw'omukanwa bukaba butandikire okuhinya n'okwoleka obwokurorraho bw'okukira. Owa Poliisi akamukaguza ati, \"Ayakurasire okamuroraho? Akabanza yakwemereza? Akaba ajwaire ki? Mujungu, Muhindi, nandi nairagura?\" \"Obu araaba akaba ali arukwiragura, boojo Mutooro?\" Ebikaguzo binu byona Kanyonyi akasobora kubigarukamu mpora mpora, ekigambo ekiyanagaga kyona omuserukale naakikoma n'ekalaamu ye. Ha kiro eki ekya munaana hakabaho okujagarra n'okuhunirra kwingi omu rubuga rwa Fort Portal habwokuba ha saaha nka ina ezanyamusana kikaaturuka ngu, \"Katenda bamukwasiire, nibamutura ebigambo by'okuraswa kwa Kanyonyi!\" Bakamutwara baamusiibya Bboma nibamukaguliriza hanyuma orwebagyo baagaruka baamulekera. Nandi abandi bati, \"Obu omujungu amwahwire, aligaruka amwiheyo!\" Ha kiro eki kyonka omusaija omugufu ow'ebisarule by'amatama n'amaino gasongoire, n'omutwe gw'amahiga. Ajwaire ekipiira kikuru na sikaafu emuli omu bikya, n'enkaito ezimazire ebiro zitakabonaga kabazi zimuli omu bigere, akasara tikiti ye omu rubuga rwa Hoima yakwata Baasi naija Fort Portal. Omu Baasi atabaze na muntu, yaikaraga amaiso agataire omu idirisa naarora enkiro n'ebintu ebikaba biri ha muhanda rubaju. Omugenzi omu, obu yamukagwize naagonza kutandika orubazo ati, \"Iwe taata noogenda nkaha?\" Yamugarukamu naamwehoihora ati, \"Mimi sijuyi kiganda.\" Omugenzi na uwe.yagira ati, \"Cii!\" Omusaija ogu omugenzi atarukugonza kumanyirirwa nuwe Asiedu omwisi. Sabbiiti egi ei yamazire, naasoma amakuru naahuliriza na ha Rediyo etamuhe kusemererwa, yaikaraga naateera enkomi, naaruma n'akaara ati, \"Ha ndi musaija ki? Omulimo ogu nayehaire okukora ntaguhikirize, ensimbi z'abandi nkairiira busa!\" Baasi ya Bunyoro eyamulesire etamuhikize kimu Fort Portal akarugiramu Kitumba. Omwirima ogu nyakusemba abakozi b'obubi obu gwatandikire yatandika kurubata mporampora kugenda omu rubuga. Akahikira ha nju ya Katenda munywani we. Akasangayo abantu baingi abakaba baizire okukaguza Katenda eki baali bamukwatiire, na ba Poliisi ebi bamukagwize. Asiedu yalinda boona babanza baagenda nubwo yayesere Katenda baagya nambere Nyakabwa ezarra batandika okucika buhyaka. Asiedu eki akaba naagonza okumanya niryo Irwarro nambere Kanyonyi akaba ali, n'akasiika aka ha rubaju ha bamubuyiraga. Katenda akaba atarukusobora omu kasumi kanu kwerabya omu irwarro. Mwenekati waabu bakaba bamuhingisize ekiihinihini. Uwe wenka bakaba bamusibiiize omu Poliisi nibamukaguliriza ebirukukwata ha by'okuraswa kwa Kanyonyi, nahabweki hanyuma y'okusoborra n'akalimi irwarro lya Medikoro nkooku liri, n'akasiika k'omuzigu waabu arukurwalizibwamu yateera akasisani ha rupapura. Abantu b'obulemu binu babimanyire kurungi. Yakaha Asiedu. Eki bagambire ngu abaisi b'abantu tibagira mutima, kandi nkooku batagira mutima nukwo batagira nkizi kikahika kwo. Dora obwire obu bwakiire nyenkya, omu ihangwe peregecu omu saaha z'okubungirramu abarwaire Asiedu akajwara ekanzu yataho n'akakooti karukwera, yayebohesa ebyokulya omu katambara, yarubata naatyaguza yagenda omu irwarro. Yataaha wooda y'abasaija yagiteera yagirabamu. Yayetegereza kurungi enyigi zoona ezirukugenda omu busiika bwa ha rubaju. Hanyuma yaturuka aheeru naho yayehingulirizayo. Deeru ekyamunanuliire kimu obu akaba naaraba aheeru nikyo kinu, ha rwigi orumu akasangaho omuserukale wa Poliisi aikaliire ha katebe kataine ky'okwigamira, akwasire embundu, yamanyira kimu ati ako nuko kasiika k'omuntu ou arukuseera kwita arumu. Yateera ekisisani ky'amaani omu mutima gwe eky'ensisana y'ekiikaro kyona, entaaho n'enturuko. Yayeyongera kurubata aheeru okwehinguliriza. Yahika ha kizaaniro ky'omupiira. Yarora orutindo orurabwaho ab'ebigere nibaruga rundi nibagenda ha nguudo enkooto eya kolasi eya Kampala. Ha rutindo runu akabanza yayegeka n'akabakuli ke hansi yasirimuka hansi nk'arukugenda okunaaba rundi kunywa maizi, ntamanya naagenda okurora orutindo oru obu ruraaba rugumire okurabwaho motoka ya Jipu. Akarugayo ananukire ati orutindo noobu ruraaba rwakoliirwe ab'ebigere bonka, kandi noobu ruraaba rutaine miti orubaju n'orubaju baitu dereeva omurungi, kandi arukwiruka kujuna obwomeezi bwe tarukusobora kulemwa kurabyaho motoka. Baitu kandi Asiedu obu akaba naaruga hansi omu rutindo naasa nk'arukukomaho akabbakuli ke akaali kabohere omu kitambara-pamparana na Kaheesi ou akaba naaruga omu Laini y'abaserukale naagurukira haihi hali, kugya mu Irwarro. Kaheesi amuramukya omu Ruswahiri ati, \"Jambu!\" Asiedu amugarukamu ati, \"Sijambu!\" Kaheesi agaruka ayongera amukaguza omu Ruswahiri ati, \"Onafanya kazi gani hapa!\" Asiedu agarukamu ati, \"Natoka kunywa maji Baaba.\" Baahukana, buli omu atoma ogwe. Kaheesi baitu arora ebisarule by'amatama, n'amaino gasongoire. Amahiga g'omutwe atageetegereze kurungi habwokuba Asiedu akaba ajwaire akakufiira akarukwere ak'ekisiraamu. Kaheesi atungamu okugurukyagurukya kuke omu mutima gwe habwokuba aho nambere yasangire omusaija naaruga hakaba hataroho muhanda ogw'abantu abandi boona basirimukiraho okugenda kunywa amaizi rundi okunaaba. Kaheesi atamanye nkooku akaba ali haihi kukwata omu ngaro omusaija ou akaba naaserra n'obwomeezi bwe, na Asiedu atakenge nkooku omusaija ogu ayamuramukize ataaha naamuseruza abiri kandi noobu akaba naagenda, ebye nibyo akaba naagya okukoraho. Hanyuma y'okurambura n'okutata kw'Asiedu, eki yazoire ekyali nikisisana nk'ekizibu nukwo kwihaho omuserukale omulinzi ha rwigi rw'akasiika ka Kanyonyi okumara ekicweka ky'esaaha kyonka ha kiro kya Sabbiiti, ekiro nukwo amalirre omulimo gwe. Obu yarugire omu Irwarro ha kiro eki Kyamukaaga yakwata ogwa Kitumba oku nuho yaikaire okuhikya omu kairirizi. Akairima obu katandikire yasoobooka mpora yagaruka omu rubuga omu kiikaro eki baali baragaine kara na Katenda. Obu yahikireyo akasangaho na Ruboha. Yabasoborra nkooku atasangire bulemeezi bwona kuzoora akasiika nambere \"Adui\" (nkooku yamwetaga, amakuru ngu omunyanzigwa) akaba ali. Omuzaano gunu nugusisana nk'ogukaba nugumusemeza okuhingurana, habwokuba obu akaba naabasoborra ebi yarabiremu akabibaza n'ebimwemwe ha maiso. Obwomeezi bw'omuntu hali uwe na hali abo abasatu bukaba buli laisi muno, rundi abamu abo habw'okutabaara omu bulemu nikyo ky'abaletiire omwoyo ogu tindukumanya. Akabagambira eki arukwetaaga bamukorre kiri kimu kyonka, okwihaho omuserukale ha rwigi okumara ekicweka ky'esaaha kurugirra ha saaha ina z'ekiro. Ruboha nubwo agamba ati, \" Deeru eki omuntu naakikora ata? Omuserukale wa Poliisi ali ha rwigi naalinda n'embundu ye ngu omwiheho! Omuhimbe rundi omukurre?\" Katenda agambira Asiedu omu Ruswahiri ati, \"Tikirukusoboka kwiha omuserukale ha rwigi, kwata omuhanda gwawe ogende, n'omugoyo gunu gwona niiwe wakagulesire kakuba omuntu wamwitiireho buli, binu byona biba bitaroho.\" Asiedu abarora nk'arukubagaya habw'obutamanya bwabu. Abagira ati, \"Buli musaija weena noobu aba arukwera noobu aba arukwiragura, noobu aba muserukale rundi musomesa agonza omukazi. Genda muserre omwisiki murungi, ayetaireho aka pauda akarukuboya, ayenuliisirize nka sukaali, ayeyorobye nk'ekyenju, mutaabone omuserukale naamukurata okuhika ha mutaano gw'orubuga runu.\" Nandi Ruboha ati, \"Ego kwo weewe\", ati, \"werekere, nyowe mmumanyire arukusobora kukora ekintu nk'eki nk'aho na hanu. Omanyire mwihwa waitu oli Kabanweri akagaruka: Ataaha Nairobi, Mombasa nuwe agimanya, Kampala egi leka kugamba. Oruswahiri arulyƒÖ nk'ebitooke, Oruganda oru arunaabiramu kandi n'Orudugudugu abazamu kimu kimu. Kakuba mbaza na uwe naasobora kwikiriza ahonaaho. Ngira abo Adyeri obu obona baikaire omu mahanga oku niyo mirimo bakora. Uwe agoba kutungayo orwa kiswiga niyo nooti ya siringi ikumi.\" Ebi byona obu baamazire kubimanyisa Asiedu yasemererwa. Yabatererra ekigambo ky'esaaha, kandi ekindi yabamanyisa ati, \"Omwisiki naasemerra acwe amagezi goona omuserukale amusoonasoone naamutomya nkiro ya ha bugwaizooba, nuho gw'omu maduuka.\" Ruboha naasisana atatunge bulemeezi okwikirizisa mwihwa we okukozesa amasano ge ag'anyakuli omu buhangwa bw'abakazi okucunda abasaija. Atamumanyise ekigendererwa kyonyini, kyonka akamugira ati naasemerra amwihe ha rwigi rwa kasiika ha saaha ina, kandi amwebese omulimo gwe okumara edakiika asatu. Ruboha yasigira omwihwa we omuhendo gwa siringi ogurukusobora kugura eby'okwezigura emirundi kikumi okukira nkooku yakwetaagire. Nahabweki Kabanweri noobu akubaire ainemu akakekerreme entomi nyinarumi yamutiire egi etakasigemu. Yamuha amagezi abanze agyeyo nyenkya Sabbiiti arole ekiikaro, n'obuhanda n'enyigi, n'emiti nambere abantu basobora kubaliza omu kairima nukwo ekiro haleke kubaho obulemeezi bwona. Asiedu obu yayahukaine n'abataahi be omu kuhanuura kwabu okw'omwirima okugenderra kumarraho kimu obwomeezi bw'omuntu ow'omuhendo ati omu maiso g'ab'omuka ye n'abaabu, n'ekicweka kikooto eky'Ihanga atagende aterekeriire ha yaraaraga. Akaraba Medikoro nukwo ayeyongere okwetegereza ekiikaro nkooku kisisana ekiro; nambere hali etaar. n'abantu baingi n'omuserukale ha ikarra rundi haabyama. Ebi byona akarugayo abiigusire. Nkooku entegeka ye ekaba eri atakarugire Hoima, nyenkyakara ha Sabbiiti, motoka egi eya Jipu ei akaba anangisize ha murundi gw'okubanza ekaija yamusanga asigaize mairo ina kuhika Fort Portal ha ruguudo rwa Kampala. Baasiga bagisereka ha rubaju, baarugayo n'ebigere baayejwanganiza n'abakaba nibagenda kusoma ha Sabbiiti, baija Kabarole. Asiedu eki akaba naagenderra nukwo kwolekera kimu Dereeva ogu enkiro zoona n'emihanda y'okurabamu. Akamubandiza ha rutindo rw'ebigere orurukugenda Medikoro, baarurora baarwekebiija, na hansi Dereeva yagyayo, yarugayo agumize ati, motoka ye tesobora okurucwa. Kandi eky'okutagira bibazi ha rubaju eki atakyetemu kaabuntu akagira ati, \"Omujega wenka nuwe arukusobora kulemwa kurabya hanu motoka.\" Yamwongerayo yamwoleka ekisambiro ky'omupiira ekiri haihi n'Irwarro kandi n'orutindo oru, yamwoleka n'akabira ka kalituusi omuntu haasobora kwesereka. Batembatemba hamu baahika omu zigati ya Medikoro, baitu omu wooda batatahemu baagaruka. Asiedu na mutaahi we baija omu kaikaro nambere Katenda yamuraganiize okumusigira ebbaruha erukumanyisa nkooku byona bihoire n'omwisiki oku araaba azookere. Ebbaruha ekaba ehandiikirwe omu bw'okurorraho oburukumanywa bombi kihandiika na kihandiikirwa. Bornbi baagaruka gwa Kitumba basementirwe. Ha saaha nka munaana Dereeva akaija wenka omu rubuga okwijuza motoka amagita n'okuta agandi omu galani za sipeeya. Bakaba baguzire n'ebyokulya bingi eby'omu mikebe. Enamba za motoka ezikaba ziroho zaali birinda mutwe, ezaayo zoonyini bakaba baihindwire. Asiedu ayasigaire omu lyesereko lye, ataikale naakora amasa. Akasigara naazigura akabundu ke naakatamu amagita, leeru murundi gunu naamalirra kuta ha kiito. Akalengerra ati, ebyasi bibiri tibyaleme kumara omulimo gwe baitu omu Basitoora akatamu mukaaga. Omu ntegeka ye akaizirwa n'ekiteekerezo kinu. \"Kakuba omuserukale oli agenda n'omwisiki nkooku ndukunihira, tindukutekereza nti aratwara n'embundu ye. Tikiri ky'amakune hali omusaija kugenda kubaza n'omwisiki akatwara n'ebyokurwanisa. Boojo ninsemerra nkozese emundu ye eri kumaraho 'Adui', rundi nkozese akange kanu?\" Yasanga ati, nikisoboka emundu eri kutabamu byasi, ebyasi omuserukale asobora kuba abitaire omu nsaho z'cby'okujwara bye. Baitu kyonka yamalirra ati, emundu obu aragisangaho na yo arairuka nayo, neesobora kumukoonyera kakuba habaho obulemu bwona abantu nibamubinga. Ha Sabbiiti egi abategeki abasatu bakasiiba beenaganagire habw'okubuza obusinde. Katenda akeegendera Katwe. Ruboha yakwata ogwa Bwamba, Rubuza yagenda Kampala. \"Nsiga nibugwa\" akati k'obuliba nikagamba. Hali Asiedu ekiro eki kikamuzokera nk'ekigizire esaaha nyingi, akaba aine amairu g'okumalirra omulimo gwe bwango akagenda. Aba Poliisi bakaba batarukuteebereza ngu nihasobora kubaho ekintu kyona ekihyaka, kandi Sabbiiti nkooku kiba kiro ky'okuhuumura buli muntu weena omulimo gwe ayekorrakorraho ati. Muka Kanyonyi akaba atandikire kuguma ati, \"Ibanyowe arabicwa ebigoye.\" Kandi aheeru akaba atarukutunturrayo naamanya ati, \"Aba Poliisi baliyo.\" Omunda akamanya ati, \"Naasi Karungi bakaba bamuhingisize.\" Omu iguru akamanya ati, \"Ruhanga aroho.\" Muka Kanyonyi yararaga omu kasiika ako naarwaza iba. Kabanweri akatandika kara okwecayura. Nubwo nyinenkuru omuka yamukaguza ati, \"Leeru koyekozereho kundi Abwoli, noogyaha?\" Nandi Kabanweri ati, \"Kandi Amooti dansi obu zaizire otaimanye? Bbaara obu baazombekere otaihurre!\" Nandi Nyinenkuru ati, \"Nukwo mwisiki wange, nyowe ebi nabimanya nabisangaha, kandi obu ntagenda.\" Ha saaha isatu Kabanweri akaba amazire kumera Medikoro. Aka pooda akaakaba ayetiire kaahambirizaga buli musaija arukumurabaho kukubuka akamukurasa eriiso. Ha saaha nizo zimu ezi, Asiedu akaba ayemeriire ira omu kaikaro ke amaiso agahangire orwigi nambere omuserukale akaba aikaliire. Eki yayekaguzaaga atarukwegarukamu nikyo kinu, \"Boojo orwigi oru rurumu ekisumuruzo rundi mugomboli omunda?\" \"Boojo ndahambirizibwa kuraba omu kasiika?\" Ha saaha isatu n'ekicweka aka motoka ka Jipu kakaija mpora-mpora kaasimba gwa ha kiituuru ky'emiti ya ha kizaaniro kya Medikoro, karoleriire orutindo rw'ebigere. Dereeva akaba akarugiremu ayeserekere omu kabira k'emiti. Ha saaha isatu n'edakiika asatu na munaana omuserukale wa Poliisi akaija naarubata n'ebigere yasanga akamotoka ka Jipukeemeriire aho, yayemerraho kake, yakateera toci ha namba zaako, n'omu maiso nambere Dereeva aikarra yabona katarumu muntu yarahaho yagenda. Dereeva wako ou akaba ayeserekere omu miti aroleriire ahonaaho empiita yamuruga omu mankwahwa yatoonya. Okuteera kw'omutima gwe akateekereza ati, enyakuli omu yaadi kikumi naasobora okuguhurra, yayekwataho. Ha saaha isatu n'ekicweka Kabanweri akaija yayerabya omu maiso g'omuserukale omudugudugu, yasiga yamuramukya ati, \"Jambu.\" Okuboya kw'ebyokujwara bye kutamusige omutima omunda yasigara amukurasize amaiso. Hanyuma y'edakiika ikumi Kabanweri agaruka okurabaho. Omuserukale obu yamulebere naija omu kairima ayemerra, agonza kutandika emboozi, Kabanweri amugira ati, .\"Waca kidogo, mimi ntarudi sasa hivi.\" Omutima gw'omuserukale gukaba gutandikire kuteera bwanguho okukira nkooku gukaba nugukora omu dakiika z'enyuma. Okurora omwisiki omurungi ati, kandi arukuboya kurungi ati nuwe abandize kumuramukya, yamugira ati, \"Kanyije,\" kandi amanyire Oruswahiri. Hasigaire edakiika itaano kuhika esaaha ina, zimuleeta Kabanweri obu nuu Asiedu aroleriire byona ebirukufaaho. Omuserukale obu yamuleebere najja ayemerra, ayetaho amaiso g'okusemererwa ha buso bwe, obwire noobu buraaba bwali buli kiro. Kabanweri ayongera kuheeheza iraka mu Ruswahiri. Ha saaha ina zoonyini amugira ati, \"Ija twireeyo hali tuleke kutokerra omurwaire.\" Hati omuserukale emundu n'omulimo gwe akaba atakyabiijuka. Kabanweri ayebembera naagenda mpora, obu bagenzireho yaadi nka abiri, omuserukale ayesika aterekerra na uwe ibega ha ibega, aihayo omukono gwe kukwata ogwa Kabanweri; Kabanweri na uwe aguhayo n'okugonza. Omuserukale akagusanga mgworoba muno kandinugu. tagata. Omu bitlekerezo bye agira ati, \"Nsenyiirwe Kiyaga, tinkabonaga mwisiki murungi nk'onu. Obu. rungi bwona obw'omu iguru nuwe bwahweriireho.\" Baagenda baasimba omu kituuru ky'omuti gw'omucunguwa, yaadi nka nsanju kuruga ha kasiika akarukulindwa. Bakahikaho esaaha ina n'edaakiika munaana. Ifo ha kabira ka kalituusi ha kizaaniro esaaha obu zahikire ina zoonyini, Dereeva yasoobooka mpora yaija ha motoka ye yakingura orwigi rwayo, yaikarra omu kiikaro kye. Yatamu ekisumuruzo motoka yayaka, injini yatandika okuzina mpora n'owa muli atarukuhurra, nkooku akaba agitegekere kara okukora. Orwigi rw'okutaahya Asiedu kakuba aija nairuka yarusumurra rwaikara rukingwire. Ha saaha ina n'edaakiika, ikumi na isatu, Asiedu, ajwaire abuliizemu, asigireho amaiso gonka, engaro ezitairemu gilavusi! Omukono gwe ogw'obulyo guli omu nsaho y'omupiira gukwatiriire embasuko y'embundu, asimbura arubata naija ha rwigi rw'askasiika ka \"Adui\". Omunda hakaba harumu akataara akataito nikaaka. Akwata ha ibona ly'orwigi. Ekiyatiinaga ira lyona asanga kitaroho. Orwigi rukaba rutabohere, asindikaho kake n'omukono gwe ogw'emoso. Ahurra nirusisana orurukutiga, amanya ati haroho omuntn abyamireho arukurwaza \"Adui\" abyamire akubukiire owe agwijagire. Alekera emundu ya Basitoora eti \"Paa! paa!\" ibiri zikurataine ahamu. Ahwangura embundu y'omuserukale n'enkufiira ei-ekaba asigire omu ntebe agira ati, \"Maguru nkakwima ki?\" Araba ha office enkuru aguruka enguudo erukugenda Kibaale, asanga Jipu neeyaka ha kisambiro agyesoka. Dereeva agiha omurro. Akatindo k'ab'ebigere ako, batazoolemu bulemeezi okukarabaho. Obu bahikire omu Kolasi Jipu yasisana nk'erukugendera omu mwanya. Omu Irwarro omu wooda y'abasaija abantu boona ebigambo bikabateera nk'enkuba etali maizi. Bakabanza baahurra embundu ibiri eza hamuhamu haayongeraho iraka ly'okukunga kw'omukazi, abandi bake baahurra emirindi y'omuntu arukwiruka. Muka Kanyonyi akaimuka naakunga naagenda omu wooda enkooto ati, \"Musaija wange bamwita, nyowe nkatangana ki? Maweee ngyaha nyabura nyowe.\" Naasi omusaija yajumbutuka bwango n'etaara enkooto yataaha akasiika ka Kanyonyi amaiso gabura oburoro. Akasiika koona n'ensiika na siiti n'ebisago bikaba biijuliire kimu esagama. Ayekaguza ati, \"Boojo afiire nandi harumu akarukuteera?\" Akwata omukono kuhuliriza ebinywa alema kuhurra akantu, na uwe enkizi ekaba emuli kubi. Aijuka bwango kuterra Omufumu anyakuli ha rubu esimu, habwokuba omu buli nju y'omufumu harumu esimu. Omufumu agira ati, \"Kanyije ahonaaho.\" Yamuragira n'okumanyisa aba Poliisi. Omufumu obu yaizire yasanga irwarro lyona lyemeriire bwemi akasiika ka Kanyonyi bakagosere omunda n'aheeru. Yabaragira bwango bagende ha bitabu byabu. Yataahamu yamukwataho, yaragira ahonaaho kuteekaniza Seeta (Ibaagiro) baamusweka kurungi baamuhimba baamutwarayo. Yaterra abafumu abandi babiri esimu baije bamukonyere. Isasi erimu likaba limuhoogere ekikoba ky'omutwe, lyakiiha ha buso lya kitwara lyakisweka enyuma. Abafumu eki baayekaguzaga nikyo ngu, \"Boojo likaasa oruhanga lyakwata ha bwongo?\" Erya kabiri likaba limutiire ekiganja ky'omukono, lyakifumura. Abafumu baatandika okurwana obulemu obwakabiri kulengaho, kugarra obwomeezi bwa Kanyonyi. Baitu obu buli muntu weena eki yayekaguzaga ekindi nkinu, \"Omuserukale aikaire agiraha?\" Omuserukale yaba muserukale. Ayakaijaga nuwe akaguza, ayakasubiraga nuwe abuuza. Bambi omuserukale akaba ali w'okuganyirwa omu mulingo ogu akaba arumu. Obu yahuliire iraka ly'embundu n'okukunga kw'omukazi n'abandi nibateera enduuru na uwe akaija atabijwaire, akasanga ihano ligwire omwe. Kandi n'okukira byona ha rubaju rwe embundu ye ekaba egenzere, n'enkufira ye ekaba etarukuzooka. Abaamukaguzaaga boona abagira ati, \"Nubwo nkaba nindugaho nti ningenda kuseesa.\" Baitu bakama be batabiikirize muno ebi. Haroho abantu nka babiri abaamuboine naayandaara n'omwisiki. Aba Poliisi bakakoraho ki? Ha murundi gunu, baka. manya bwangoho okukira kara, kandi bakaba beetegeriize ngu omwisi yairukaga naatoma ogwa buturukaizooba. Nahabweki ahonaaho obu baamanyire ekibaireho baakwata motoka ibiri ezirumu n'amasimo baazooleka ogwa Kampala. Abaasigaire enyuma, baasigara nibajuguta amasimo okwongera kumanyisa ab'aheeru okwita emihanda. Aba Kyenjojo bakabaragirra kimu okwita omuhanda, n'okutunga motoka yoona rundi y'Abahindi rundi y'abasubuzi abandi okuhambya aka motoka ka Jipu. Omuserukale, ayakasigire keemeriire ha Kizaniro ky'omupiira, hati akaba atanyine kugurukyagurukya, kandi okusoborra kwe yahaire nukwo baagenderahoga. Asiedu akaba atali mujega ati, kutamanya nambere Sitenseni za Poliise ziri, n'amasimo ha gasobora kumubanza. Nahabweki akakora nkooku yakozire kara yakubukira Rugombe. Aba poilisi nabo nukwo baakozire motoka yaabuemu yatoma ogwa Rugombe endi yaterekerra n'ogwa Kyenjojo. Baitu baamanyaga ebirukubafanganaho ha bwesimo y'omu motoka. Asiedu akaba abeebembiire edakiika nka makumi asatu. Baitu Jipu zitakolerwe kwiruka muno, noobu ziraaba zinyine emigaso yazo endi, nahabweki motoka ey'enziriga ekaba neesobora kugikwata omu mwanya gw'esaaha nk'emu n'ekicweka rundi ibiri. Dereeva wa motoka ya Poliisi na uwe akaba ali mpamuzi nk'ababingi b'eza kondo. Aba Poliisi bakagumya bati hali omu rurale rwonyini. Omu mwanya gutali mwingi bakeesanga bali Mukole, omu kicweka ky'esaaha ekindi bakaba baambukire Muziizi. Omu maiso gaabu nubwo balebeere yo etaara nizaaka bagira bati, \"Otyo, omugisa gwaitu gwahika.\" Baitu bakaba baagendaho omu maiso hake hati baasanga hagwireyo enjura nyingi, eya bahambiriize okukeehyaho sipiidi. Kandi deeru ekyakizire okuba eky'akabi obu bairireyo omu maiso mairo nk'emu baasanga Roole obuterre bwagikiika omu muhanda. Kandi si boojo bakwegizire bata? Aba Roole abo nubo babamanyisize nkooku baruga okutangana aka motoka ka Jipu harumu abantu babiri, nikairuka muno, obu kaamazire okubarabaho bbo basigara nibasaaba. Hanu aba Poliisi nuho bamanyire ngu omwisi tali wenka kyonka bali babiri n'ondi. Abaserukale na ba Roole bakamara ekicweka ky'esaaha yoona nibarwanisa kwiha Roole omu muhanda kandi kinu kikaha Asiedu omugisa kwirukira kimu, kandi Jipu nkooku itaganya buterre bakagira enkizo y'amaani. Obu baamazire okwiha Roole omu nguudo, baatunga n'akahanda k'okurabamu bagira bati, \"Maguru nkakwima ki.\" Nk'engambo y'abaira okwegamba baitu hati yakubaire eti, \"Motoka nkakwima ki.\" Baitu enjura ekaba egwire muno n'oruguudo rukaba rutarukwesigwa kwiruka sipiidi. Hanyuma y'okugenda ho mairo nka ikumi bakahika omu Kagadi. Hanu haroho emihanda y'entangatangano n'ebyapa ebi rukuragirra enkiro, ekimu kyali nikyoleka Isunga na Kibaale omu bicweka bya Mubende District, ekindi nikyoleka oruguudo oru rukugenda ruterekeriire Hoima. Omu ntangatangano enu hakaba haroho ebikurugutirro bingi eby'enyamuziga za motoka. Omu ha ba Poliisi yaruga omu Motoka yatandika okwekebiija obusinde obu, na motoka nk'eya Jipu heesobora kuba etomere. Bakaba nibasisana nkooku abaana okubaba nibazaana omuzaano gwabu obu baba nibaserra ebintu byabu ebibuzire obu bacwa amacwanta omu kiganja ky'omukono gumu bakateramu n'engaro z'omukono ogundi, nambere amacwanta agarukukira obwingi gatoma niyo nkiro baguma okuserurramu. Handi gwali nugusisana omuzaano gwa, \"Katoole eha na katoora amasa nyowe nkatoora ente.\" Baitu boona bakamalirra hanyuma ya byona okutoma ogw'obukiizi bw'obulyo, nugwo ogwa Isunga na Kibaale. Bakaba baagendayo mairo nka isatu zonka bakaija okurora nibaleeba motoka nk'eya Jipu eyemeriire ha muhanda rubaju neesisana nk'enyakusisikaire n'abakama baayo nibalengaho okugikora ekiihinihini. Ekaba eroleriire kuli n'obutaara bwayo obutaito obw'enyuma bukaba nibwaka. Okubanza aba Poliisi omu motoka bata'janze okwikiriza ngu amaiso gaabu nigabaroza kurungi, kandi bataikirize bati, \"Boojo omugisa nka gunu nugusobora guta okutugwa omu ngaro omu kaanya katoito kati!\" Ebikiratima byatandika okubateera, omu yagonza n'okukinguraho orwigi rwa motoka yaabu etakeemeriire noobu kwakuba okugenda mpora, eky'akabi omuntu weena okukora. Baitu mutaahi we ondi nubwo yamurozire yamukwataho ahonaaho ati, \"Weewe nookora mahano ki? Lindaho kake, n'omufumu w'okukubuya omu karungu kanu titumwine.\" Haroho abantu abanyakugonza kusandaara noobu baba bali ha bintu ebikuru bita rundi eby'akabi! Hanyuma baamalirra okwemerra enyuma ya Jipu egi, ei ekaba ebali omu maiso nukwo etaara z'amatoka yaabu zibakoonyere kurora eby'omu maiso, kandi ekindi kakuba ab'omu motoka eri bairuka nukwo basobole okurora okubahambya. Dereeva yarubata ebiziiza ebya motoka ye ey'ekaba niiruka muno n'amaani, kandi oquguudo habw'okubaho obuterre motoka ekaba eri haihi kwekiika omu muhanda n'okuhumira ka Jipu omu maiso. Obu ekaba neeyemerra eti, babiri ha ba Poliisi nibaguruka omu motoka nibagenda omu maiso ha Jipu bakwasire n'embundu zaabu. Dereeva mu motoka ataruge ha steringi na motoka yagireka n'eyaka n'etaara zicumwize nkooku zakaizire. Ekyahuniriize abaserukale nukwo kurora ngu, abantu abaali omu kamotoka ka Jipu bakaba batarukusisana abacwekerwe enkizi noobu kwakuba okulengaho okwiruka rundi okusereka ebintu ebimu omu kisaka ahonaaho. Omuserukali omu nubwo akaguza ati, \"Nimukora ki hanu omu saaha enu ey'ekiro omu Karungu?\" Omu hali bo yagarukamu ati, \"Motoka yaitu entungire 'panci' (efumukire) nitutaho omupiira gwa sipeya.\" \"Kandi embundu enu ei ndukurora omu motoka yaki?\" \"Egi mbundu yange ninduga kuhiiga ifo oku, nuho obwire butwiririire.\" \"Kandi eki eki ndukurora kiturukiiriize omu nsaho yaawe eya girikooti kiki?\" \"Ako ka bundu kange katoito k'okwerinza kakuba enyamaiswa ensesera rundi ekanagisa eri enkooto kanu nukwo kasobole okunkoonyera.\" Hanyuma y'ebikaguzo ebi n'ebyokugarukamu byabyo omuserukale wa Poliisi nubwo yabagambiire bombi basatu ati, \"Inywena hati nkooku mukali basatu, ha motoka yaanyu, n'embundu zaanyu, mukwasirwe, kandi kyona eki muragamba okuruga hati nikiija okubarwa nk'obwakaiso omu musango gwanyu. Mumpe embundu zaanyu zombi.\" Omu hali abo abasatu akaba ali mukuru waabu yakaguza ati, \"Baitu waitu tukozire ki?\" Omuserukale yamugarukamu ati, \"Inywe mumanyire eki mukozire, obu muraaba mutakimanyire murakigambirwa obuturahika omu Poliisi sitenseni Fort Portal!\" Habw'obusobozi bwa Poliisi baahayo embundu zaabu. Owa Poliisi yazaanukura n'ekitambara omungaro ze. Yaita omu notoka ya Poliisi. Yabaragira ahonaaho okutaho omupiira gwa sipeya n'okuhindura motok: yaabu kugibiinga nibagiroza ogwa Fort Portal. Baategeka ababiri ha basaija abo abaakwasirwe okwija okwikarra n'aba Poliisi babiri omu motoka ya Poliisi. Baabataho empingo n'omu yaikarra na Dereeva was Jipu omu motoka yaabu. Motoka ya Jipu yayebembera, eya Poliisi yakurataho. Barora ogwa Fort Portal. Omu Irwarro omu Ibagiro. abafuma bakahunirra okusanga ngu Isasi likaba litaasire oruhanga nahabweki litahike ha bwongo. Kyonka likahooga ekikoba ky'omutwe kyonka ekyaleteriize okujwa kwingi. Baitu abafuma bakateekereza ngu haroho okunihira kw'okukiza obwomeezi bwa Kanyonyi kakuba abaabu abandi abanyakwine esagama nk'eye bazooka okumwongeramu esagama. Ha murundi gunu hakaba haroho okuganyira kwingi hali Kanyonyi nahabweki baingi, abaabu n'abatali baabu abakaba bali haihi bakeehayo bwango okurora esagama yaabu obu eraaba eri omu kika kimu n'e'ye nukwo bagimuhe. Kaheesi obu yahuliire amakuru ganu omurundi gwa kabiri akeecwera omusango ati, \"Nitukora ki? Ihe lyona erya Poliisi tulemerwe okuta engaro zaitu hali omwisi rundi abaisi banu?\" Yamalirra buhyaka okutata n'amaani ge goona okuzoora arukulengaho okwita omuntu, n'abantu abamuli enyuma abarukumurumiriza okumaraho obwomeezi bwa Kanyonyi. Kaheesi akeetegereza ngu hakabaho omwisiki ayasikiiriize omuserukale kuruga ha rwigi rw'akasiika k'omurwaire. \"Omwisiki ogu nooha? Kandi nooha yamutumire? Mukozi w'omu Irwarro? Akaba aine ou arukurwaza? Nandiki akaruga aheeru kwonka?\" Kaheesi yatandika okukora okugarukamu obukaguzo obu bwona. Akabandiza ha bakozi b'omu Irwarro abaisiki, yabakaguliriza n'amagezi buli omu nambere akaba ali ha saaha egi ey'okuraswa kwa Kanyonyi omu Irwarro, n'eki akaba naakora, n'okuleeta obwakaiso oburukugumya ngu akabali kwo omu kiikaro eki kandi ngu akaba naakora kwo ekintu eki. Obu yamazire okwenanura ha rubaju oru, yakubukira orubaju orw'abarukurwaza. Omwisiki omu, Mugisa ou akaba naarwaza kandi naazooka kurungi, naajwara n'eby'omutooro, akamurandaho muno habwokuba akarorwa naaraba ha rwigi rwa kasiika ka Kanyonyi emirundi nk'ebiri, kandi omu busumi bw'enyuma akaba arozirwe naabaza n'abaserukale abandi abalinzi ekiro. Hanyuma ya byona n'onu na uwe Kaheesi akamugarukaho. Kaheesi hati akamanyira kimu ati omwisiki ayasigwire omuserukale akaba atali mujanjabi kandi atali murwaza, baitu akaruga aheeru. \"Katurole nnu, obu araaba yarugire aheeru akagyaha hanyuma y'okwahukana n'omuserukale, n'okuhuliika kw'embundu n'akatabanguko akabaire omu Irwarro?\" Kaheesi yateeraniza ebiteekerezo ati, omwisiki nkooku yarugire aheeru kandi obwire bwali omu saaha nka ina n'okusaaga ez'ekiro omukazi weena tarukusobora kugenda wenka ataine ondi rundi ataine motoka emutwaire. Kaheesi akaba amazire kwetegerereza kimu ngu omu kasumi ako ha Irwarro hakaba hateemeriireho motoka yoona erindiriire, okwihaho egi ey'omwisi ei ekaba emazire kwetegerezebwa ngu ekaba esimbire omu kizaaniro haihi n'ekibira kya kalituusi, kandi kikaba kitarukusoboka omukazi kujumbutuka haakaba ali akairuka enziriga akahika ha motoka y'omwisi rundi y'abaisi bakairuka na uwe ahonaaho. Kasumi ako Kaheesi ekiteekerezo kyamwijamu kiti, aba takisi abamu baikara balindiriize omu maduuka Kabarole okuhika omu itumbi, kandi boona akaba. abamanyire kurungi, abamu hali bo akaba naasobora kubabara nk'enganjani ze. Yakwata ekirale eki. Hanu Kaheesi akeebara nk'anyakukingulirwe ow'omutwe murungi, habwokuba hanyuma y'okukaguliriza ababingi ba Takisi babiri naatoora amasa, hali owakasatu munywani we omunuubi, akatoora ente. Omunuubi ogu akamugambira ati, \"Ha saaha nka itaano z'ekiro ha Sabbiiti, akatwara omwisiki Kabanweri, Kidukuru.\" Kabanweri akamugambira ati, akaba naaruga kurora omurwaire Medikoro. Hanyuma y'okwikirraniza Dereeva wa takisi ogu Omunuubi yatwara Kaheesi yamuhikya ha nju ha yataire Kabanweri nk'esaaha itaano n'ekicweka ekiro. Dereeva obu yagenzire Kaheesi akasigara naayekaguza n'okuhunirra omu mutima gwe. \"Kabanweri aine oha anyakurwaire Medikoro ou akaba agiire kurora? Habwaki agenda kumurora ekiro omu Itumbi?\" Naasemerra amukaguze arole eki aragarukamu. Kaheesi akabanza kweteeza empaka ebiteekerezo bye omulingo ogu ararabamu kukaguza Kabanweri ebikaguzo ebi, rundi kubikaguza n'obusobozi, rundi kubanza kumumanya, nukwo akabimukaguza atamanyire uwe eki arukugenderra. Hanyuma akamalirra okukuratira entegek√° y'okubanza habwokuba enu eya hanyuma ekaba niija kutwara omwanya mukootoho. Kaheesi amalirra kutaaha ahonaaho omu nju ei bamwolekere. Eka ekaba eyehinguliriziibwe ebitooke okwihaho ekicweka ky'omu maiso ekikaba kiroleriire omu muhanda; kandi enju yonyini ekaba ezitiire n'orugo rw'engoro. Omunda y'orugo ha rubaju orumu hakaba habyairweyo obunyansi bwa ajiija, ha rubaju orundi haliyo ebyakyo. Ekaba esakairwe amabbaati n'ebisiika byayo bitiirwe omwiko kurungi. Kaheesi obu yahikire ha rwigi rw'irembo ly'orugo yarabamu, obu yahikire ha rwigi rw'enju yasanga rukingire, baitu abantu nibabaliza ha kanyuma yateerateeraho n'engaro omu kasumi nuko kamu naagamba ati, \"Kodi, Kodi!\". Akahurra iraka ly'omukazi, hakanyuma nirigamba liti, \"Kazigati omuntu atiire Kodi ha irembo genda omurole.\" Kazigati yaija obu akaba atakahikire ha rwigi Kaheesi akaba amazire ira kumurora naarabya amaiso omu nterateeraniro z'orwigi, kandi ekindi emiryango, y'enju egi bakaba bagitairemu eterekeriiremungana omuntu ali ha mulyango naarora ebya hakanyuma. Akaisiki Kazigati kaija obu kakaba nikakwata ha rwigi kati, kagira kati, \"Nooha?' Kaheesi omu iraka lye ery'Orunyahoima yagarukamu ati, \"Ninyowe.\" Kazigati akingura orwigi aikaliza omugenyi amuramukya. Kaheesi nubwo yakagwize ati, \"Kabanweri aliyo?\" Nandi Kazigati ati, \"Nangwa taliyo agenzire omu maduuka.\" Akasumi koona amaiso ge gakaba gakabiire has bisisani ebyali bihanikire ha rusiika, n'okukira muno ekisisani eky'omwisiki omurungi muno ou akaba atiire isoke rye kurungi, ataire n'obwoma omu matu, aikalire ha ntebe asazireho, akwasire n'ensaho, aina esaaha ha mukono. Kaheesi nubwo yagambire ati, \"Ekisisani eki kikamukwata kurungi Kabanweri!\" Nandi Kazigati ati, \"Ee, bakakimuterra Nairobi.\" Kazigati agonza kwimuka bwango kugenda kugambira abakuru kwija kuramukya omugenyi, baitu Kaheesi amugira ati, \"Baleke ndagaruka hanyuma ndole Kabanweri, nubwo nabo ndabaramukya. Hati nyina emitalibano nyingi kangarukeyo.\" Kaheesi akagenda ekisisani kya Kabanweri kimuli omu mutwe, obu akaba naahika omu katale k'omu Kacwamba, pamparana n'omwisiki omurungi atoonyere okwerenga oburungi bw'o-mubiri gwe. Kaheesi yamurora nk'atamurozire ntamanya amumazire. Yamumanyirra ati nuwe omwisiki ou yaruga okurora omu kisisani. Yagamba omu mutima gwe ati, \"Omuserukale omudugudugu niimwita, niimukiza, bantu bake abatasobora kunagwa oburungi nka bunu, n'okukira muno ha bwire bw'akairima.\" Kaheesi ataikaleyo muno hayagiire. Akagaruka nk'esaaha ikumi n'emu n'akagaali yahika Kiduukuru nambere Kabanweri yaraaraga. Yamusangayo baaramukyangana. Hanyuma Kaheesi yasoborra atarukusereka ati, \" Nyowe ndi mbega wa Poliisi, nyizire kukaguliriza amagenda n'amagaruka gaawe ha kiro kya Sabbiiti. Kandi ningonza ommanyise amazima.\" Hanu Kabanweri enkizi yamucweka omunda, kyonka aheeru tiyayeyoleka. Nandi Kabanweri ati, \"Ensi yoona noija kugikaguliriza amagenda gaayo n'amagaruka gaayo ha kiro kya Sabbiiti, nandi nookaguza agange gonka?\" Nandi Kaheesi ati, \"Eki kiri hali nyowe, hati ningonza iwe ongambire ebyawe.\" Ha Sabbiiti nyamusana okagenda Medikoro, okaba ogenzire kurora oha? Nandi Kabanweri ati, \"Nkaba ntagenzire kurora muntu weena, kyonka nkasendekereza mutaahi wange nuwe akaba agenzire kurora omurwaire we.\" Kaheesi: \" Ningumya nti okagarukayo n'ekiro, obu okaba ogenzire kukora ki?\" Obu narugireyo nyamusana nabunga Bukwali, obu nkaba ndi Bukwali nubwo bangambire ngu isenkati nyowe ataaha omu Irwarro omu arwaire. Nahabweki obu narugire Bukwali ngarukire hanu, mmazire n'okuhumura, nagira nti, \"Kangende muserre mmurole.\" Kaheesi: \"Okamurora?\" Kabanweri: \"Nangwa nkasanga bamuragire ataahire.\" Kaheesi: \"Omukasumi nambere habeerireho okurasa Kanyonyi embundu niiwe okaba noobaza n'omuserukale omulinzi w'akasiika ka Kanyonyi? Habwaki wamwihire ha mulimo gwe?\" Kabanweri yabaza nk'anyakubihirwe muno ati, \"Nyowe nkamwiha ha mulimo gwe nkamweta? Nkaba nindabaho ninserra omurwaire wange, nabona nankurata naagonza kubaza na nyowe, nkumubingire? Ningira abasaija nukwo bakaikara bati nibakurata abakazi?\" Kaheesi: \"Busaho muntu weena ayakugambire okugenda Medikoro n'okwerabya ha muserukale ogu ha saaha egi?\" Kabanweri yabiiha ebisuba ati, \"Nga taata, Nooha? Nyowe nkaba ngenzire kuserra omurwaire wange.\" Kaheesi: \"Noosobora kungambira omuntu weena ou orukuteekereza ayarasire Kanyonyi kiro eki, rundi anyakuli omu nsita y'okugulirra omuntu rundi abantu kwita Kanyonyi?\" Kabanweri: \"Nyowe ndabimanya nta ebi? Nibamanywa inywe abambega ba Poliisi.\" Kaheesi agarukira aho agira ati, \"Kangende.\" Kabanweri atamusendekereze noobu kwakuba kwimuka haakaba aikaliire. Kabanweri omutima gwe gukasigara nugumucwera maingi. Yayekaguza ati, \"Boojo Ruboha nuwe yarasire Kanyonyi? Yayegarukamu ati, kandi kiro eki kaakaba agire Bwamba!\" \"Noobu ndaaba ntaramukagwize buli, habwaki akagonza nsonasoone omuserukale aruge ha rwigi ha saaha egi? Ruboha onu boojo akabaali omu nsita y'okugulirra omuntu rundi abantu okwita Kanyonyi?\" Obu akaba ali omu biteekerezo ebi aba hakanyuma, abakaba bahuliriize orubazo oru baarugayo baamukaguza ebibaireho, kandi baatandika n'okumukayukira ngu, \"Obu otaaleke kugenda ekiro oku, noija kwenaga ha mutwe gw'enjojo. Ebya munuka tibirukusisana n'eby'omu mahanga nambere otaaha ebya kunu bindi.\" Kabanweri akaikara naalingalinga Nyinarumi Ruboha. Obu yagarukire yagenda yamurora abiihirwe ati, \"Habwaki okagenderra okunnaga omu kabi? Ba mbega ijweri bakasiiba owaitu nibankaguliriza eki nkaba ninkora Medikoro ha saaha ezi ez'ekiro?\" Ruboha: \"Ngira nuwe ogu omugangaizi Kaheesi? Medikoro haroho ekikomo ky'esaaha ngu omukazi ataligyayo esaaha ezi n'ezi?\" Kabanweri: \"Iwe ayarasire Kanyonyi omumanyire?\" Ruboha: \"Namummanya namusangaha? Noosobora ota kumanya ebirukufa Kabarole kunu oli Bwamba enyuma y'ensozi?\" Kabanweri: \"Habwaki okansonasoona kwiha omuserukale ha rwigi, kandi omu saaha egi yonka nuho batasira Kanyonyi?\" Obu Ruboha akaba atakagarukiremu abantu baija orubazo baarulekeraho. Ha kiro Kyamaande orugambo rukajaakaara omu rubuga rwona orwa Fort Portal n'omubyaro ebi nyakuherraineho ngu Kanyonyi bamurasirege n'embundu ekiro. Abandi ngu, \"Omwisi wa Kanyonyi agarukirege ekiro yamaliriza omulimo gwe.\" Abamu ngu, \"Omuserukale bamuguliriire yasiga orwigi rutaine mulinzi.\" Abandi bake bakamanya ngu, \"Kanyonyi noobu araaba ali kubi ata, baitu akiroho.\" Baasi ezazindukire kugenda nyenkyakara zikagenda n'orugambo rw'okubanza ngu, \"Kanyonyi Afiire!\" Aba Poliisi abaakwasire motoka ya Jipu n'abantu baamwo abasatu bakahika Fort Portal esaaha nka ina za nyamusana beesimire omu maiso g'abakama baabu habw'okuleeta omuhiigo gwabu bwango bati omuka. Ahonaaho buli omu ha banyankomo abo, abasatu yatandika okuhandiikisa ebigambo bye n'eby'embundu n'ebya motoka n'eby'emirimo yaabu, na Laisensi z'okuhiiga na byona ebirukubafaaho. Esimu zarabanganamu hagati ya Fort Portal na Kampala okugumya ebigambo by'abanyankomo banu obu biraaba birumu ensa. Omu ihangwe, omu rubuga Fort Portal bantu bakahurra n'okusiima n'okuhaisaniza aba Poliisi habw'okukwata imira abaisi abo bwango bati. Abantu baingi, n'okukira muno ab'oruganda rwa Kanyonyi n'enganjani ze, bakaba nibagonza kurora abanyanzigwa abo abanyakwijwire obusegu bati, kumaraho obwomeezi bw'omuntu waabu. Baitu okusemererwa n'ekihika ky'okuroraho abaisi abo kukaba kw'akacu kake. Habwokuba omu Poliisi bakazoora ahonaaho ngu embundu eri enkooto ei baasangire omu Jipu y'abahiigi ekaba etali niyo eya Poliisi, enu endi y'okuhiiga ebisoro ebikooto kandi n'akabundu akake aka baasangire n'omusaija ou baakwasire kakaba nikaahukana kuruga hali akaakozesibwaga okurasa Kanyonyi. Kanu amasasi gaako gakaba gatali x 33 . Omusaija ogu mukama wa motoka n'embundu akaba amanyirwe kurungi Kampala, nk'omuhiigi arukutebwamu ekitinisa; atarukusobora kugenda naarasa abantu. Kandi okuruga omu kusoborra kw'omuserukale wa Poliisi ayarozire aka Motoka keemeriire ha kizaaniro haihi na Medikoro akagumya ati egi Jipu teri niyo eyatwaire abaisi. Nahabweki ha kiro Kyakasatu omusaija oli Kaweesa n'abasaija be Abacooli babiri baabalekera okuruga omu nkomo. Omwanya gunu ogwahingwireho kikaha omugisa abaisi boonyini enkizo y'ebiro bbina byona, kwiruka n'okuburabuza obusinde. Omu kakurato kaabu omu Poliisi, Kaheesi ha bw'okumanya ngu haroho abantu abamu abasobora kuba bamanyire omwisi kandi rundi abasobora kuba bamanyire abantu abarukugulirra okwita Kanyonyi akaleeta ekiteekerezo ati, \"Poliisi eteho ekisembo kya siringi enkumi ibiri n'ebitaano hali omuntu weena arukusobora kumanyisa Poliisi omuntu rundi abantu abanyakuli omu kwekoba omu nsita kwita Kanyonyi.\" Rundi ou asobora kuranga nambere hali motoka ya Jipu ei erukusisana nkooku omuserukale wa Poliisi yagisoboroire, kandi n'okuranga embundu ya Poliisi F.A. 582 nambere eri. Ekiteekerezo kinu kikaikirizibwa. Kandi ahonaaho baatera empapura ezirukuranga ekisembo kinu baazirarangya hoonahoona omu Uganda, kandi na ha Rediyo naho baaranga omu ndimi zoona ezinyakubazibwa ha Rediyo. Asiedu na Dereeva we omu Kamotoka kaabu aka Jipu bakakwata ogwa Hoima, baatenterra na Mugalike, baayambuka ekisaaru Nguse ekicwamu Buganda na Bunyoro, baahika haihi na Hoima enkoko z'okubanza niitoma, baayahukana obu baamazire ebyabu. Habwokuba motoka enu Asiedu yagipangisaaga. Asiedu akamara ebiro bisatu ali omu banywani be atarukweyoleka omu bantu, baitu akaba atarukusobora kugumisiriza kumara ebiro bingi abundaire, akaba naagonza muno okugenda omu rubuga okusoma empapura z'amakuru n'okurora anyakwine Rediyo ahulirize ebirukubazibwaho hali Kanyonyi n'arukuteekerezibwa kuba yamwisire. Nahabweki Asiedu obu yahikire omu rubuga Hoima yagurra kimu empapura z'ebiro 3 nukwo arole abyahandiikirwe. Obu yasomere orupapura orumu akasalirwa muno n'okwegaya obu yasangire omutwe gw'ebigambo ogu handiikirwe omu nyuguta z'ekyapa enkooto nugumanyisa ngu Kanyonyi atafe ekyali mwomeezi. Obu yamazire okusoma ebigambo ebi orupapura yarwegeka hansi, yata omutwe omu bigere naatera enkomi ati, \"Hati obukuru bwampika habwokuba, tikyakusobokere nka ira buli, kulengaho kurasa omuntu emirundi ebiri yoona nkamusiga atafwire.\" Yaijuka ebiro bye eby'obulemu n'ebiyakozireyo n'abantu abayaisire. Yaijuka Katenda ayaizire naamuserra n'omuhendo gw'ensimbi ezi zoona ezi yamuhaire kumwitira omuntu ogu yayeyongera okusaalirwa muno n'okuteera enkomi. Baitu hanyuma y'okuculeera omwanya nubwo yagambire n'iraka likooto omu Ruswahiri ati, \"Kanyonyi, Kanyonyi iko na Mungu yake.\" Asiedu omu mutima gwe ogw'obwisi guti, ogw'omukoijo gw'ensimbi akamanya ati Kanyonyi onu kakuba akaba ataine Ruhanga we, takutabukire amasasi ge emirundi enu ebiri. Enkizi y'okubanza obu yamuhoiremu, Asiedu yayeyongera okusoma empapura ze, akanulirwa muno okusoma aba Poliisi okubakwasiremu omuntu ondi nibamweta we. Asiedu obu yayeyongiire okusoma akatabu kandi, okusemererwa kwe kutabe nk'okwa kara, habwokuba hanu akasangaho ekirangirro ky'aba Poliisi ekirukuraganiza siringi enkumi ibiri n'ebitaano hali omuntu weena ou akaba naasobora okuranga rundi okumanyisa omuntu rundi abantu abaakalengaho kwita Kanyonyi emirundi enu ebiri. Ekirangirro kinu kikamuleetera ebiteekerezo ebimu omu mutima gwe. Yayekaguza ti, \"Boojo nooha ammanyire arukusobora kundagirra aba Poliisi?\" \"Haroho Katenda, boojo naasobora?\" Yagarukamu ati, \"Ogu tarukusobora, habwokuba kakuba andanga buli na uwe ayerangire na Kampuni ye.\" Omusaija onu Asiedu hamu n'omutuma gwe ogw'obwisi n'omwoyo gwe ogw'omukoijo gw'ensimbi n'obwomeezi obw'ekwefuma yagonzaaga okwetuna n'okubazibwaho abantu noobu baabaga batamumanyire. Yagonzaaga okurora bamuhandiikireho omu mpapura z'Amakuru nibamuhunirraho, ngu musaija w'amahano; kandi na uwe yayejwanganizaga omu rubazo kubazaho Asiedu n'ebikorwa bye n'okwalemeseze aba Poliisi. Omwoyo nka gunu nugwo gwamuhambiriize okuzaanisa aba Poliisi omu mulingo nka gunu kunu baali nibamuseruza abiri omu Uganda yoona. Noomanya nkooku akaba ahwangwire embundu y'owa Poliisi ou akaba naalinda orwigi rw'ekisiika ky'omurwaire Kanyonyi. Asiedu akateekereza muno eki arakora embundu egi. Hanyuma nubwo yamaliriire okugigarurra aba Poliisi. Obwire obu bwakiire ha kiro ekimu yakwata omuhanda gwe yagenda omu duuka yagurayo akatabu k'empapura yagura na sitampu ya sente amakumi asatu. Ekalaamu akasangwa na yo. Yacwa empapura omu katabu ke yatandika kuhandiikira ebbaruha omukuru wa Poliisi Hoima. Ebbaruha akagihandiika omu Ruswahiri baitu ebigambo byayo omu RunyoroRutooro byali biti: Ya Mukuru wa Poliisi Hoima. Nimmanya nti, aba Poliisi nibaserra omuntu ayarasire Kanyonyi omu Irwarro lya Fort Portal Tooro, hanyuma yairuka n'embundu y'omuserukale wa Poliisi ou akaba atamanyire kukora omulimo gwe. Embundu egi oragisanga hakanyuma ka Piida Hoima omu mbaaho ezinyakuli omu kizigati. Ninyowe Kitali ibara \"P.S.\" Ogikwate kurungi erumu amasasi 2. Ebbaruha enu Asiedu obu yamazire kugihandiika n'okugita omu bbahaasa n'okugitaho sitampu, kyonka akeegendereza muno okutasigaho ekyokurorraho ky'enkumo ze ha mpapura na ha bbahaasa habwokuba enkora ya Poliisi akaba agimanyire. Obu yalindiriire yabona \"Ekiro kitwara om√∫naku\" kyahika n'akairima kaasweka, yasoobooka mpora yagenda yasereka embundu omu bibbaaho bya Piida ebikaba bitarukukozesibwa. Obu yamazire kugitayo yaija yanaga ebbaruha ye omu posita yayegendera haakaba naaraara. Obwire kwija kuhika esaaha ina n'ekicweka ebbaruha ekaba ehikire ira omu Poliisi. Ofisa wa Poliisi obu yagisomere akabanza kuteekereza ati, nibamusandaaza baitu nkooku Piida ya Hoima etali hara na Poliisi, ofiisa yayeta Sabu Insipekita yagimwoleka, na Sabu Insipekita yagiraa ti. 'Bwana tugende turole.\" Baagenda baabanza baarora omukuru wa Piida, baamusoborra byona, hanyuma baagenda na uwe omu zigati ya Piida. Hakaba haliyo entuumo isatu z'embaaho. Omu ntuumo ibiri ez'okubanza bakaserramu baatoora amasa, omu ntuumo yakasatu ey'embaaho za ha rubaju muno nuho baagisangire nkooku Kitaliibara yabaragiriire. Baagikwata n'ekitambara baagihayo. Obu baasumurwire omunda baasanga amasasi abiri garumukwo! Esimu zarabanganamu kumanyisa aba Tooro n'okubakaguza kugumya enamba zoonyini ez'embundu baasanga ngu niyo kwo embundu ya Poliisi eyatwairwe! Aba Poliisi kinu kitabakoonyere muno, okwihaho kumanya ngu Omucwi w'ebiragiro, ayalengereho kwita Kanyonyi emirundi ebiri asobora kuba ali Hoima, rundi akaijaho kuta ebbaruha omu poosita n'okuleeta embundu. Asiedu akamanya ati, amakuru ag'okuzooka kw'embundu tigaaleme okwija ha Rediyo ekiro, nahabweki akarora nambere hali Rediyo yaikarra okuhiliriza ebi bararanga. Akanulirwa muno obu yaboine abantu nibahunirra, nibateera n'orwoya, nibeekwata na ha kaleju omu kuhunirra kwabu. Obu bwakiire nyenkya empapura z'Amakuru zoona zikaba ziijwire amakuru ganu ag'omwisi kuhandiikira aba Poliisi n'okuleeta embundu akagibata ha nyindo, kandi kunu akarango ke batarukukamanya. Baitu aba Poliisi bakaba bataikalire kwonka bakaba nibakora n'amaani kuzoora omwisi kandi entasi zaabu zikaba ziri hoonahoona. Ha kiro eki embundu eki yazokiiremu Asiedu akaija omu rubuga Hoima omu ihangwe yaraba omu nguudo hagati yakwata omuhanda ogu rukugenda Bujumbura ha Misani ya \"R.C.M.\" Obu yahikire omu nguudo erukugenda Butiaba yarora ekirabo ky'ebyokulya ha mukono gwe ogw'emoso. Yakubuka kubanza kulya ekyanyamusana. Yasaba kumuleetera capatin'enyama. Obu akaba yatandika ati kulya hakaija omuserukale wa Poliisi n'empapura. Omuserukale onu akaba amanyangaine na Kaliisa mukama w'ekirabo. Akaija naamweta ati, \"Kaliisa oraha?\" Nandi Kaliisa ati, \"Kandi hanu.\" Omuserukale ati, \"Dara siringi enkumi ibiri mu bitaano hanu.\" Kaliisa akaba naagira ati siringi kwo; baitu omuserukale amwoleka orupapura ati, \"Ekirangirro kya Poliisi okiboine? Obu oraaba noosobora kuranga omusaija ogu ayalengereho emirundi ebiri kwita omurambuzi w'amasomero ga Tooro noitunga.\" \"Orupapura runu ningonza kusiga naruhanika hanu n'orundi ndute omu kisiika ekimu eki. Siringi enkumi ibiri mu bitaano tiguli muzaano. Kandi iwe nkooku oine abantu baingi abanyakusiiba nibaija hanu kulya nibabaza n'orubazo rwingi noosobora kuhurra noija nootugambira. Siringi noitwara.\" \"Bunu ayarangire Mulisi omuhiigi ou akaba aisire abantu ataitunge?\" Nandi Kaliisa ati. \"Ogu akaba anyina omugisa gwe, obundi omwisi naasobora n'okwija naalya ebyokulya nka hanu naagaruka naagenda. Obundi naasobora kwesereka omu irungu nka Mulisi oku akaba ayehamiize, akaitwa kugonza kunywa Waragi, kakuba ekaba etali waragi ei baamuteriremu kulorufomu yamugwijagiza, tibakumukwasire.\" Omuserukale obu akaba naabohera orupapura ha rwigi n'akasumaali yagira ati, \"Olengeho, kandi buli arukwija hanu weena omwoleke orupapura runu.\" Kaliisa: \"Bunu nootekereza oti enamba za motoka ezi baataireho noogira zaali z'amananukwo? Bakaba bataihingisize?\" Omuserukale: \"Eki ky'amazima, baitu tiziikara kumwebaho omuntu akaibona. Aserra taserurra hamu.\" Omuserukale yagamba Asiedu ati, \"Okiboine ekisembo kya siringi enkumi ibiri n'ebitaano. Naiwe kakuba oturangira omusaija ogu nookitunga.\" Asiedu akasumi kanu koona akaba aculiire haruguru, naalya, baitu omunda omutuma gukaba nigumuteera nkaaki. Enkozi y'ekibi yoona noobu eba egumire eta etukumira omu maiso ga ba Poliisi. Omu kasumi kanu Asiedu akaba naajwa empiita muno, oti rundi naa: ruga kwiruka. Yagarukamu omuserukale omu Ruswahiri ati, \" Nyowe tindi wa kunu, nyikara Masaka.\" Omuserukale amukaguza ati, \"Hati noogyaha?\" Asiedu ayeyongera kubiiha ebisuba ati, \" Ningenda kurora mugenzi wange akora Budongo.\" Omuserukale yamuleka yagenda kukwasiza orupa- pura rundi omu kisiika ekindi. Bambi atamanye ngu siringi enkumi ibiri mu bitaano zikaba zimuli omungaro yagaruka yairekera zaaragara. Abalii abandi baija kulya omu hooteeri. Omu obu akaba naatahamu yayeta Kaliisa ati, \"Mpa ebyokulya bwango.\" Yayongera ati, \"Leero hati ocumbire kurungi!\" Nandi Kaliisa ati, \"Habwaki?\" Nandi omugenyi ati, \"Nindora abarukulya akatuuyo nikabaiha oku n'oku.\" Obu naagambirramu Asiedu. Omulii omugenyi akeeyongera kukaguza ati, \"Ogu muserukale wa Poliisi naaserra ki, otunzire waragi?\" Kaliisa ati, \"Ntai taata, nyowe ebi byansangaha? Aleesere empapura ezi. Soma orole. Siringi enkumi ibiri mubitaano oije ozeeteere omu nsaho.\" Omulii Omugenyi ati, \"Weewe onu omusaija arukuzaanisa aba Poliisi naabahandikira ebbaruha, embundu naagireeta naasisa arukugibahikiza omu ofiisi, ogu naakwatwa?\" 'Nandi Kaliisa ati, \"Weewe omusaija onu motoka obu araaba yagipangisize, Dereeva kakuba abona siringi zinu enkumi ibiri mu bitaano naasobora kumuranga.\" Ebigambo binu byagwa Asiedu omu kutu, yatandika kuteekereza buhyaka. Owa Poliisi obu yamazire okuta ebihandiiko omu kirabo ky'ebyokulya yakwata omuhanda gwe okugenda okuta na handi n'okugabira abamu. Asiedu omutuma gwamugwa omunda. Yaturuka aheeru yanaaba, obu yamazire okusasura, omuhanda ogwamutwaire batagubone. Omuntu obu amara kwita ondi asisana ahoibwamu ak'obuntu. Kandi omuntu ondi obu amugwa haihi, akamubiihiza rundi akamurora nairuka, rundi akamumanya ati, nanka ogu asisire rundi akaita omuntu. Kiita agonza muno n'ogu kumwita nukwo aburabulize kimu obusinde. Nikyo okirra kuhulirra omuntu omu aisirwe nihahinguraho ebiro bike n'ondi naitwa kumwigara akanwa. Baitu ekibagambire obundi kihikirra ngu, \"Engarukira ita omusuma.\" Hanyuma y'okutunga ebbaruha n'okuzoora embundu omu rubuga rwa Hoima. Kaheesi bakamusindika bwango kwija kutatira Bunyoro. Yarabanganamu omu rubuga rwona n'omu biikaro nambere omuntu arukusobora kwesereka, yaburwa obusinde. Aba Poliisi obu bakaba nibaserra n'amaani gaabu goona omuhwe gw'omwisi wa Fort Portal, bakarangirwa amakuru gandi ha kiro Kyamukaaga esaaha nka ina za nyamusana ngu haroho omuntu anyakusangirwe afiire omu motoka ya Jipu ha ruguudo rwa Butiaba omazire kuruga omu Kikonko osigaize mairo ina zonka kuhika Butyaba. Aba Poliisi ba Butyaba nubo baabandize kurangirwa, hanyuma aba Hoima baamanyisibwa. Ahonaaho ihe lya ba Poliisi na Kaheesi atababuziremu lyaimukya na kamera zaabu n'ebintu ebindi ebisobora kubakoonyera kuzoora omwisi. Bakasanga motoka ya Jipu bagibingire kuruga omu nguudo enkooto baagitwara yaadi nka kikumi mwataano kuruga omu ruguudo. Omuntu kifa akasangwa aikaliire omu kiikaaro kya Dereeva n'isasi ly'embundu balimutiire omu buso n'erindi omu kifuba. Omu kulengerra akaba afiire hagati y'esaaha ibiri n'isatu ez'ekiro. Nihasisana hatarabaireho kurwana, Dereeva bakamuteera embundu ateetegekere yamuculeeza. Kaheesi obu yahikireho yarora n'obwegendereza akamotoka ako aka Jipu, yaijuka n'okusoborra omuserukale ayasangire akamotoka ka Jipu keemerire omu kizaaniro kya Medikoro oku yasoboroire, ahonaaho yateeraniza obwisi bwa Fort Portal na bunu yamanya ati bwine obuzaale bwa haihingana. Omu mutuma gwe baitu yatandika kwekaguza ati, \"Habwaki onu arukusisana nka mukama w'akamotoka kanu kandi Dereeva aisirwe. Omwisi agondeze kumwigara akanwa, habwokuba rundi nuwe amumanyireho bingi?\" \"Habwaki yamwitiire ha muhanda gwa Butyaba omu mihanda yoona?\" \"Boojo omwisi akagonza akamotoka kamusendekereze kamuhikye hanu Kyakataano ekiro hanyuma arugirreho naakwata sitiima-eryato limutwale omu bicweka bya Acooli, Aruwa rundi na Sudani?\" Ekiteekerezo kinu obu kyamugwiremu ahonaaho Kaheesi yaragira abaserukale abamu okusigara nibakora ha by'omutumbi n'okuserra obusinde. Uwe yakwata Motoka yabinga bwangu naagenda ha mwogo taikara kusanga eryato litakaimukize habwokuba lyaimukyaga buli Kyamukaaga esaaha nka isatu. Omu kasumi ako esaaha zaali niziirirra omu mukaaga. Baitu yagira ati, \"Kangende tinyikara kugira omugisa eryato nkalisangaho.\" Kunu obu naasaba ati, \"Ruhanga wange leero onteereho omukono.\" Omu kasumi kanu amakuru gakaba gajaakaire Butyaba yoona nkooku omuntu azinzirwege ekiro, mairo ina kuruga ha mwar√≥, kandi ngu aba Poliisi nibetara nibaserra omuzinzi. Omu kasumi nuko kamu Asiedu akaba atandikire kuhya ebimata omu lyato habwokuba eryato erinyakwimukya bwona esaaha isatu hati likaba lyahinguza omu mukaaga likyali ha mwogo; baitu nabwo yayegumya ati, \"Noobu abaserukali baraija busaho anyakummanyire arukusobora kummanyirra omu bikumi by'abantu boona abanyakuli omu Saadi kilaasi.\" Kaheesi obu yahikire Butyaba yateera yarabamu irembo erinyakulindwa omuserukali yaraba ha Posita Ofisi yahika ha mwogo gwonyini yayemereza motoka ye. Yahunirra n'okusemererwa kubona eryato litakaimukize. Yakaguza ati, \"Eryato erindi erya sitiima ligenzerege?\" Baamuhakana ngu lyaha, eri niryo lyakubaire ligenzire baitu lisiisikaire nibalikoramu. Kaheesi yasemererewa muno omu mutima habwokuba akateeba ati omu nuho omuzinzi ou akataaha naaronza ebiro byona ebi ayeserekere. Yarahuka ahonaaho yagenda yarora omukuru w'omwogo yamutwara hali Kapitani w'eryato. Yabagambira naabooleka n'ebihandiiko bye ati, \"Ndi Mbega wa Poliisi, muhuliire nkooku omuntu omu azinzirwege ekiro mairo ina zonka kuruga hanu: Itwe nitwikiriza tuti Omuzinzi ogu obu amazirege kwita omuntu yarubata n'ebigere ekiro yaija hanu kukwata eryato limutwale limubuze, baitu nkooku ebigwa bitaraga, eryato ndinu lyayangira ha mwogo. Nitugonza okugenda omu lyato kwaza buli muntu weena, n'okukira muno ab'omu Saadi kilaasi.\" Kapitani yamugira ati, \"Byona biri omu mikono yaawe, mulimo gwaitu itwena okukoonyera aba poliisi kuzonzoora abakozi b'obubi n'okubaha ekifubiro ekibasemeriire: kyonka noosemerra obe n'empapura ezirukukwikiriza kwaza abantu.\" Hali kinu Kaheesi agarukamu bwango ati, \"Eki nukwo kiri kwo titurukusobora kukora ekintu nk'eki tutanyina Waranta.\" Yayongera yakaguza ati, \"Boojo eryato linu lisobora kuhwa di okulisemeza?\" Kapitani yamugarukamu ati, \"Obundi nitusobora okuhikya nyenkya kyasande tukyali hanu.\" Kahee»ôi yacwa omutwe naikiriza kunu naagamba ati, \"Eki kiraatukora kurungi.\" Kaheesi asaba aikirizibwa kubaza ha simu n'aba Poliisi ya Butyaba, asabayo Sabu Insipekita amurabiramu ebiteekerezo bye, amusaba kumukorra waranta y'okwaza n'okulindira kimu irembo, kwetegereza buli muntu weena arukutaaha n'arukuturuka, n'okumutwekera abaserukale abandi basatu rundi bbana kugenda nabo omu lyato lyonyini. Kaheesi kuruga omu kusoborra kwa Kanyonyi oku yamusoboroire obu yatandikire okubaza, akaba anyina omu mutwe gwe ekisisani ky'omuzinzi ogu Asiedu: kandi haaroho n'ekintu omunda ye eki amurumirizaga ngu, \"Omusaija oli ou waitiraitiraine naaruga omu rutindo omunda Mpanga, ngu uwe naaruga kunywa amaizi nuwe Omuzinzi.\" Akamanya ati eki kakuba kiba kiti anyina omugisa gw'okumumanyirra kakuba amunagaho eriiso. Akateeraniza ebiteekerezo bye ati, \"Omuzinzi onu obu araaba ali nuwe omu naayalengereho kwita Kanyonyi, taaleme kuba ajwaire ebijwaro nka biri ebi akaba arumu. Nukwo kugamba Kabuti enkooto, sikaafu y'ebirukunanata n'ebirukwera; nikisoboka n'ekicweka kyayo ekimu kusangwa aki etaire ha mutwe kutanga abantu kumumanyirra. \"Ekindi naasemerra kuba anyina akabundu ka bbasitora omu nsaho ze, nahabweki nitusemerra kwaza n'amagezi. Ekya ha mpero asobora kusangwa na sente za nooti nyingi omu nsaho ze.\" Ebintu byona nkooku yabiteekeriize ati nukwo yabigambiire n'abaserukale bagenzi be, hanyuma baasirimuka omu lyato nibabandiza ha Saadi kilaasi. Omu faasita n'omu Sekonda bakamaliira okuhererukyayo. Omulimo bakagutandika esaaha munaana n'ekicweka. Sitiima yoona yabamu okwimukirra n'okujagarra, n'okubaza ebihwa nibeekaguza kiki ekinyakubaireho, okuseeserwa aba Poliisi boona bati. Baitu bo baatandika okukora omulimo gwabu kandi baaragirra kimu buli muntu kwikara nambere ali, rundi buli ayeserwe owa Poliisi. Abantu baali baingi muno abakaba bali bokutwarwa eryato kiro eki. Abakazi n'abaana n'abasaija boona ahamu. Abaserukale bakafaaho abasaija bonka. Okwaza kukahikiza kimu esaaha ikumi na ibiri n'ekicweka. Haroho omu kasumi akamu abantu abamu obu baagonzaga kwimuka ngu nibagya omu kibuga kuseesa abo nabo tibaikirizibwaga rundi buli bamazire okukorwaho ekikaba nikyetaagwa. Ha saaha nka ikumi na ibiri aho, obu haali hasigaire abantu bake ab'okwaza n'okukaguliriza-Kaheesi yasisana nk'arukujwaha, n'okuhwamu amasiko, baitu hakahwaho omwanya muke baahika omu kacweka akamu ak'eryato haihi na ha mpero kuli nubwo amaiso ge gaagwireho ekisisani ky'omuntu ou amutaaha omu mutima, enzooka ye n'enjwara ye. Obu baamuhikireho. Kaheesi yakoimiza bataahi be baakenga: bamuragira okwemerra, kwimukya emikono ha iguru, n'okugarukamu ebikaguzo nk'abandi boona oku baabakozere. Nubwo baamwolekere na Waranta y'okwaza batandika bamwihamu girikooti, amasahu goona baagahindurana, buli akabarukwihamu nibakahandiika. Obu baamugambire okuhindukira kuli baaze n'ebyokujwara bye ebindi yatiga. Ahonaaho yagarra emikono ye hansi, yata omukono gwe ogw'obulyo omu nsahu ye ey'enyuma ey'empali yaihayo basitoora, akaba ali haihi kugihulikizamu Kaheesi omu mutwe baamugurukira baamukwata omukono, ekyaasi kyarugamu kyateera omu rusu, rw'eryato epumpu yacweka. Asiedu na Kaheesi bakwatangana bali hansi bali ha iguru, baitu abaserukale habwokuba baingi kandi banyina n'amagezi g'okukwata abantu ab'empaka baamufukya, ahonaaho obu baamazire okumutaho empingo ha mikono baasoroza ebye byona, bakomaho n'akabundu baamwebembeza naahiija ekiniga kiri ky'okumwita, baamuturukya aheeru y'eryato. Abantu boona ab'omu lyato, omu ndimi n'omu ngambo zaabu, baatandika okubaliza ha iguru ha kigambo kinu, abandi nibagambira bataahi baabu ebi baaruga kwerorra bonka. Asiedu obu yahikire aheeru yayebutika hansi ati buti, yayanga kugenda Baamuteera kunu, baamukora binu yayangira kimu kwimuka-Yabagira ati, \"Rundi munyiheho empingo nukwo ngende.\" Baitu kandi eki bakaba batarukusobora kukikora. Aki baakozire nukwo kuleeta motoka ya Poliisi baamuhimba baamutamu, n'abaserukale baikarra na uwe baamuhikya ha Poliisi ya Butyaba baamuta omu kaduukuru, yarorra omu miteehimbwa. Obu bwakiire nyenkya ha Sabbiiti, Kaheesi agenda kurora omunyankomo we. Kaheesi nk'aba Poliisi boona akaba amanyire muno Oruswahiri. Atandika okubaza na we. Baitu Asiedu akaba anyina ekiniga kingi atarukugonza n'okurora Kaheesi ha maiso: baitu Kaheesi amugira ati, \"Tuli babiri itwenka hanu noosobora kumbaliza ebi orukusiima, busaho ou alibikurumiriza.\" Baitu Asiedu uwe ayegirra ati, \"Ci.\" Kaheesi akaba amazire kusumiikaniza byona yabisorongya omu mutima gwe ati yakora Repoota ei yatwekiire bakuru be ati; Asiedu onu owaabu ni Sudaani baitu aikara naabunga muno omu Uganda. Akarwanaho omu bulemu, kandi oku nuho arukusisa yabonanganiire n'abamu ha bantu ba Uganda nka Katenda. Katenda n'abagenzi be obu baagondeze kwita Kanyonyi bakaseerra omuntu omunyaihanga amanyire kurasa, ou arukusobora kugulirirwa n'omuhendo hanyuma akagaruka akbura n'ensi. Baitu habw'omugisa murungi gwa Kanyonyi n'omugisa mubi gwa Asiedu n'abazinzi abaamuguliriire Kanyonyi akaraswa kabiri koona naalema okufa. Asieduakaba ataine motoka, akagwaho omusaija onu Kamiisi, ou yaisire ijweri, kandi nikisoboka ngu na uwe ataleme kumubonera ha bulemu yamusoonasoona kupangisa motoka ye nukwo emutwale kuhikiriza ekiragaano eki yaragaine na Katenda n'abagenzi be eky'okwita Kanyonyi. Ebigambo obu byahindukire aba Poliisi bataireho na siringi ziri enkumi ibiri n'ebitaano habw'omuntu ou aliranga omuntu ou akaba naasa kuzinda Kanyonyi, Asiedu yamanya ati taine businge, kakuba Kamisi aikara ali mwomeezi, naasobora kugenda naamuranga omu ba Poliisi nukwo atunge siringi ezi. Nukwo Asiedu kugarukayo kusoonasoona Kamiisi kumuleeta Butyaba nukwo ayambuke owaabu Sudaani, baitu batakahikire ha mwaro Asiedu amuteera ebyasi bibiri amwinura. Arubata mairo ina ezi omu mwirima ahika Butyaba araara omu kaju hali akaraarwamu abagenzi abataine bugoonyo, nyenkya aimuka naasara tikiti y'okumwambura, naateekereza ati obusinde bwona abwisire, kandi ati aba Poliisi habaramanyira uwe araaba naayerengya, baitu na hanu omugisa murungi gukaba gutali ha rubaju rwe. Sitiima eyakumutwaire yasiisikara na nyowe naasangwa ndi kunu, na Butyaba hab'wokusisana ekizinga omuntu taine hookwirukira."}
{"type": "monolingual_text", "text": "(i) Ekintana n'Abaana Baakyo Baawanswa: Katabarwa genda, Kadondora genda. Abaana bange abo, kuba nyina ebyoya, Mba mbagenziremu kwezinira amadeeku n'amaderule. (ii) Enyamuhebe n'Omwissi w'Enswa: Kora omunjuba oyeenyinye, ezindi omiisire iguru. Omukazi n'omwana olifa nawe? Ee ee! ekisaija kinu kigwagwa? Nakyohya, omukazi n'omwana kyamuliiriirra? (iii) Entajumba Enyakutabukire Omutego Neegamba ngenzi yayo Enyakugutoire: Obu karaaba kali kahaahi, kakatakatule tugende. Obu karaaba kongosiire, kihoire, kihoire! kihoire mbogo ya maau, kihoire! (iv) Enseenene Zihikire omurukoro: Kijubwa aizire? Ngu aizire. Kibaizi aizire? Ngu aizire. Katikoomere aizire? Ngu aizire. Omwana aizire? Ngu araha? Taroho! Taroho! Ayebere! Ayebere! Muze!Muze! Muze! Muze! Kibbaate kya Kaseegu ibara erirukumanyisa omuntu na ise kimuzaara. Bantu baingi omubusinge obwa ira abaayetwaga amabara aga mulingo ogu. Soma agamu hali go kandi olengeho n'okuzoora ekyaleeteraga amabara ga mulingo ogu kumanyisa omuntu na ise rundi nyina kimuzaara: Kihuka kya Njagijagi; Isimbwa lya Waraga; Kagoro ka Kyomya; Rubumbuguza rwa Mugizi; Rukidi rwa Nyatworo; Ruboha rwa Kabombo; Rujumba rwa Kiigatiire; Kiiza kya Ndoleeriire; Kibbani kya Ikazire; Kinyamairu kya Karogo; Babwemara ba Bisweko; Nyemera ya Mpuru, n'agandi."}
{"type": "monolingual_text", "text": "Ha Munwa Gw'Ekituuro Ha saaha ikumi n'emu z'ekiro zonyini, Kanyonyi omukozi omu Gavumenti akaba amazire okwimuka naaboha naayeeteekaniza okugenda okubungira amasomero Busongora. Mukazi we akaba amuraliize cai omu fulasika, n'emigaati ye enyakwokezeeho ha murro akaraara agiteekanize n'amagita g'okugisiiga, na sukaali y'okuta omu cai byona bikaraara biri aho ha meeza. Kanyonyi yaraaraga Kigarama omu Gomborra ya Mutuba I Omuruteete, omu Isaza lya Burahya, Tooro. Akaba aine motoka ya Landa Rova erukusobora kurubata engendo omu mihanda emibi ey'ebiina n'ebikungulima, eyeetaralemwaga obuterre omu njura. Kanyonyi akaba ali musaija w'ekyemo w'emyaka nk'amakumi ana n'etaano. Akaba aine omutwe gw'ekisorongyo ogw'ebyeyera, n'isoke ly'ekikabara erikaba litandikire kumeramu enju onu bunenero. Akaba aine amaiso g'ebituutu n'enyindo y'omujuba, amatu ge amagabu gakaba geehinguliriziibwe amasaazi. Amaino amarungi ha ngunu erukwiragura gakaba gaine enana ha rukarra rwa ifo. Emikono ye n'ekifuba kye bikaba nibyoleka ngu musaija mukozi. Bakama be baamwesigaga omu mulimo gwe. Ha saaha ikumi n'emu n'edakiika ikumi na itaano akaba naata ebintu bye omu motoka, ha saaha ikumi n'emu n'edakiika abiri hanyuma y'okuraga mukazi we abato-bato bakaba ba kyagwijagiire yatamu Landa Rova omurro yaimukya. Ngugwo ali Kanyambeho, ahingwire omu Ibaale, akwasire Ihani, akubukiire ogwa Itaara, naakonkomoka akasozi okuraba omu kibira kya Kabaizi. Obu akaba naasa kuhika hagati ya Itaara omu kibira akaleeba obutaara bwa motoka eyemeriire ha muhanda rubaju. Kanyonyi akaba ali Dereeva murungi o'wamakune yazimya etaara ye enyakurora hara yataho enyakurora haihi nukwo aleke kutumbaaza omubingi wa motoka anyakuli omuli eri ey'omu maiso. Obu akaba naahinguraho motoka ei yaleebere akanagayo eriiso yarora eri Landa Rova, omubingi agiikaliiremu wenka, kandi injini yayo ekaba neeyaka. Ha saaha ikumi n'emu n'eki√ßweka zoonyini obu akaba naatembatemba akasozi aka busi bwa nseeri y'akabira atakahikire Maguru, omusaija yajumbutuka ha muhanda rubaju ajwaire ekipiira ayetaire na sikaafu omu bikya, ekicweka kyayo ekindi akizingiriire ha mutwe gwe na ha maiso, enkaito ze ziroho orume, yamuhungiza omukono bwango bwango naamwemereza. Kanyonyi yakeehya omurro gwa motoka, yakingura akadirisa ka motoka ye, yasana nk'arukuturukya omutwe gwe aheeru. Ahonaaho Kanyonyi akahurra embundu neemugambiramu eti, \"Bu! bu!\" ebyasi bibiri. Aho nuho yagarukiire okumanya eby'aheeru. Ayamurasire yairuka nk'akairiringwa n'ebikaito bye naasirimuka ifo, yagenda yasanga motoka ya Landa Rova engufu eyemeriire neeyaka yaadi nka kikumi kuruga ha kasozi; owa ha siteringi akasanga orwigi arumukinguliire, bagira bati ku! Motoka ya Kanyonyi, hanyuma y'ebi ebi abaireho mukama wayo, yaraara. Nkooku ekaba neetemba akasozi, yatandika okugaruka enyuma yaruga omu muhanda yagenda yatomera ekisa ky'enguudo ha mukono bumoso \"yakwamira\" aho! Etaara zaasigaraho nizaaka. Ha kiro eki kyonka Kasaija na Murusuura abaaraaraga Virika, bali bakozi omu Gavumenti Enzaarwa ya Tooro omu Isaza lya Kibaale, obwire bakaba baburoliire omu rwigi nibeeyuna okugenda okuhika kara Kahunge ha Isaza nibaruga ha wiikenda. Bombi bakaba baine obugaali, Bakakwata ogwa Maguru baija mpora habwokuba ha gaali ya Kasaija nuho hakaba hali etaara honka. Nubwo Kasaija ou akaba ayebembiire yagambira Murusuura ati, \"Weewe omu maiso haliyo motoka, etaara oziboine nizaaka?\" Nandi Murusuura ati, \"Weewe turuge ha gaali motoka ebanze erabeho motoka z'ekiro tiihurra.\" Bombi baaruga ha magaali. Nubwo Murusuura agambira mugenzi we ahuniriire ati, \"Embundu wagihurra?\" Nandi Kasaija ati, \"E, naanye nahurra ekintu kyagamba nk'embundu.\" Nandi Murusuura ati, \"Busaho kugurukyagurukya egi ebaire mbundu.\" Nubwo Kasaija agira ati, \"Baitu kandi motoka eyerukwakya etaara keetarukwija ebaire ki?\" Nubwo bombi baaleebere etaara za motoka endi neetembatemba Bukabya, baahurra n'iraka lyayo neegamba neesana nkeerukwiruka muno. Nandi Murusuura ati, \" Iraka lya motoka erukugenda eri nirisisana erya Landa Rova, nyowe nkooku naikair√© omu kitongole ky'ab'ebisoro nitukozesa Landa Rova, nzimanya.\" Kasaija na Murusuura bombi baabanza baayemerra, bainemu n'enkizi, baalemesebwa eki okukor√°. Etaara za motoka nizaaka, baitu terukuruga omu byemo. Iraaka ly'embundu eri baahuliire, na motoka ei baleebere neesa nk'erukwiruka muno neegenda busi bwa nseeri, byabanza byabatiinisa. Baamanya ngu haroho akabi. Baayemereza egaali zaabu ha rubaju baarubata nibasoobasooba nk'abahiigi, nibalengaho okugenda nibeehugura ekyererezi ky'etaara, okuhikya obu bairire haihi na motoka ha ekaba eri. Nubwo Murusuura ou akaba ayebembiire yagambire ati, \"Weewe motoka enu ka n'eya Kanyonyi.\" Kanyonyi akaba amanyirwe muno, kandi motoka ye egi eya Landa Rova akaba amazire na yo omwanya mukooto. Nandi Kasaija ati, \"Ego niyo kwo.\" Murusuura ou akaba amanyangaine na Kanyonyi okukira Kasaija ayeta ati, \"Kanyonyi, Kanyonyi.\" Tahurrayo na muhwe. Obu bayeyongiire okwirra haihi bakasisana okuhurra omuntu nk'arukugona. Nandi Kasaija ati, \"Kanaagona, agwijagiire!\" Bombi bairra haihi na motoka mpora, babona endolerwamu ya motoka eya ha rubaju eyatikire, Kanyonyi ali omu motoka naasisana nk'anyakwijagiire, aigamiire rubaju rw'omunda. Baahurra kurungi okuhiriita. Murusuura ayeta Kanyonyi, baitu tamugarukamu, nubwo akingura orwigi bwango ekyererezi ky'etaara z'aheeru kimwoleka esagama ha ngoye za Kanyonyi, agambira mutaahi we Kasaija ou akaba amuli ha ibega ati, \"Nuwe Kanyonyi, baitu ahutaire, oboine esagama!\" Amuhigiza airra omu rwigi arora kurungi, bamukwataho baamutengesaho nibamweta ibara baitu akaba atarukusobora kubaanukura, akaba naahiriita, baitu atakacwekaine. Nandi Kasaija ati, \"Tukoleki hati? Tuteere enduuru?\" Murusuura ati, \"Ego eki ogambire nikihika, ebya hati, tibaikara kugira ngu niitwe twamwita. Kandi ekindi ekya bwango nukwo kumanyisa aba Poliisi. Nyowe kansigale nindinda hanu ninteera n'enduura, iwe kwata akagaali kaawe nkooku karoho n'etaara oiruke bwango obagambire baleete ambyulensi.\" Enduuru \"waraara waraara\". Ekyaro kyona kyatuunguuta, habwokuba abamu abakaba nibarora bakahurra iraka ly'embundu ezi ibiri. Esaaha hati zaali ikumi naibiri, baitu omwirima omu kasumi kanu gukaba niguhikya omu saaha nka ikumi naibiri n'ekicweka, nubwo omuntu naatandika k√ºhwezaamu. Enduuru ei baatiire etajugire busa, abantu abakaba bali haihi bakaija ahonaaho. Murusuura habw'okumanya ebya Poliisi abantu akabatanga okwirra haihi motoka, n'okugikwatakwata nukwo baleke kwita obusinde. Boona abaakaijaga bakasanga motoka etaara nizaaka, bakamanya ngu ya Kanyonyi, kandi ngu nibasisa bamurasire ali omu motoka naahiriita, bakwata ha munwa bahungya omutwe. Abamu bagamba bati, \"Leero omusaija Kanyonyi bamutuzire ki bambi kaatagamba kantu.\" Kasaija n'akagaali ke aka Raale n'ebikiratima byona ebi akaba anyina byo, kitamutwarre mwanya muhango kuhika ha mbuga ya ba Poliisi ba Fort Portal. Yatandika ahonaaho kufukumuka ebigambo ati, \"Kanyonyi afiire, Itaara, naahiriita. Esagama neemuruga omu kanwa. N'etaara za Landa Rova ye nizikyayaka. Tuhuliire iraka ly'embundu, bamurasire.\" Omuserukale omudugudugu ou akaba naalinda kandi atamanyire kurungi Rutooro asana arukumuboigorra ati, \"Weewe umesema nini? Kanyonyi! Landa Rova! taara! namna gani?\" Kasaija ou akaba atamanyire Ruswahiri rwingi na uwe atandika ati, \"Kanyonyi kwisa kufa kwa Landa Rova yake, banamukuba mundu.\" Omu kasumi ako omuserukale Omunyoro Kaheesi ow'ecepe isatu ou akaba ali ha mulimo omu kasumi ako omu kisiika ekiheriire eki, kandi ou akaba amanyire muno Kanyonyi, ahurra ibara lya Kanyonyi akingura orwigi n'enkizi, ahonaaho akaguza Kasaija kumusubirirra ebibaireho. Aragira kweta Dereeva wa Poliisi ahonaaho. Agya ha isimo abaza na Sabu Insipekita. Agamba Kasaija ati, \"Temba Motoka, akagaali kaawe kasige hanu, tugende ahonaaho onyoleke ekibi nambere kigwire.\" Bakaraba omu mu laini gw'abaserukale baihayo abaserukale abandi bbana baagenda na motoka ya Poliisi erukwiragura enyakuhandiikirweho ekigambo \"Poliisi\". Ha saaha ikumi na ibiri n'edaakiika asatu na itano baahika Itaara. Kaheesi akaba ali mbega w'amagezi. Okwihaho okutendekwa kwe omu mulimo gw'obwambega akaba azairwe n'ekisembo ky'okutata, n'okusumikaniza ebigambo; akaragaire n'obukaabaga kali kataito kata akaihamu amakuru. Akaba amanyire kugambisa abantu ebi bataraliire kugamba. Musaija araihire, aine oruhara n'obuleju ha munwa gw'eruguru, amaiso ge g'ebinoko, agaakuroraga nk'agatakurozire ntamanya gakumazire, yabazaaga n'iraka erirukuheheera. Omunwa gwe gwasisangaga ogunyakuroho akaseko akatahwaho. Yabazaga Orutooro omu iraka ly'Orunyoro. Kaheesi obu yahikire ha kiikaro akarapira motoka baagyemereza yaadi nka abiri kuruga motoka ya Kanyonyi nambere ekaba eri. Akasanga abantu baingi bagomere aho, abamu bakaba baleesirwe enduuru, abandi bakaba nibazinduka nibagya ha mirimo yaabu. Boona Murusuura akaba abatangire okwirra haihi motoka n'okugikwataho. Kaheesi hanyuma y'okubungyabungya amaiso kwehinguliriza motoka ahonaaho yakingura motoka, yakwataho Kanyonyi, yarora esagama nyingi esandaire kandi ejubize n'engoye ze, yasanga naahoijahoija, baitu atakakabire. Yaragira okwiriza haihi motoka ya P√≥liisi. Murusuura na Kasaija n'owa Poliisi baamukonyera okuhimba Kanyonyi okumuta omu motoka. Baamufubika bulangiti ye ei ekaba eri aho ha ntebe y'omu Landa Rova ye. Baamutwara omu irwarro lya Medikoro, na Murusuura yagenderaho n'abaserukali abandi babiri. Kaheesi hanyuma y'okuraaza etaara ezikaba nizikyayaka kuhikya obu, yaragira abantu boona okwirrayo hara. Abaserukale abayasigaire na bo yabataho okutangirayo ebiruuka orubaju n'orubaju rw'enguudo, uwe yasigaara aho na Kasaija. Yatandika okujaikajaika nk'embwa etoire obusinde naayehinguliriza motoka. Omu kaikaro akamu hayagumire muno okuserra bakaija okubona nainama naakomaho akantu, yakata omu nsahu y'ekooti ye. Yayeyongera muno okuserra omu tunyansinyansi otwa haihi n'ensaro y'amabaale g'omu ruguudo yagaruka yakoma akantu kandi yakata omu nsahu ye ey'ekooti. Ahonaaho amaiso ge gasisana agarukwesiima nk'omuntu obu aba azoire ekintu kye eki arukwetaaga muno obukiba kimubuzireho. Akaba akomere obusonsogoro bw'amasasi g'embundu ya Basitoora! Motoka ya Poliisi eyatwaire Kanyonyi yagaruka,yaleeta abaserukali abandi abajwara ebirukwera ha mikono, baatandika okulenga n'orukoba rwabu, kunu nibahandiika. Murusuura bakamusiga ha Poliisi naahandikisa ebi yaboine n'ebi yahuliire. Kaheesi akaba amazire kuhandiika bingi kuruga hali Kasaija nkooku basigaire. Abaserukali b'ebirukwera ha mikono obu baizire Kaheesi yabaza na bo ebigambo, yasisana arukubata omu kirale, yabasigaho. Yagenda naasirimuka ifo. Yarubata yaadi nka kikumi naarora noobwegendereza na mukono gw emoso, yagaruka naarubata mpora naarora noobwegendereza ha mukono gw'obulyo. Baitu ha maiso ge akagaruka naasisana nka atazoire eki arukugonza. Yatandikira hayarugire, naagenda mpora muno, ainamiriire nka arukugendesa emikono n'amaguru, naahigahiga omu bunyansi, naarorarora omu itaka, oti rundi enyindo ye eyekaba esungire, neekaga obusinde! Hanyuma y'okukora ati yaadi nka kikumi n'ikumi; Kaheesi akasisana nk'anyakuzoire eki akaba naaronza. Nubwo obutoonyatoonya bw'amagita ga hoiro obukaba butoonyere hansi, n'ekiikaro ekirukwoleka ngu motoka ikaire eyemeriireho kumara omwanya mukooto, kandi yasimburaho ahonaaho nk'ei barukuhambya. Ebi byombi akabizonzoora."}
{"type": "monolingual_text", "text": "Omu biro bya ira hakaba haroho omusaija aina abaana be, aboojo bataano kandi abaisiki babiri omuhara we Banura, nuwe yakiraga boona oburungi n'amagezi. Ekiro kimu, Banura akagonza kulya enyama, nubwo yaisire enkoko ye. Obu yamazire kugibaaga enyama yay√≥ yagyahura, yabanza kugenda kuseenya enku z'ok√∫cumbisa. Obu yagarukire omuka kucumba, akasanga enyama ye etali nambere yasigire yagyahura. Bambi, Banura yatandika kurra! Ise, obu yahuliire omuhara narra, yataaha omu nju bwangu kwetegereza ekibaireho. Nubwo ise yamukagwize ati, \"Abwooli norra ki?\" Banura yagarukamu ise ati, \"Nyisirege enkoko yange, enyama nasiga nagyahura omu kisiika kyange, nagenda kuseenya. Baitu obu ngarukire kucumba nasanga enyama yange etarumu.\" Nubwo ise yamugarukiremu ati, \"Nyowe nsangirege enyama ebinyomo bigijenjekere nibigirya, nubwo naginagira embwa. Mbaire ntamanyire nkooku ebaire eri yawe. Kandi n'ekindi, Abakazi tibalya nkoko; iwe ayagikwegeseza nooha?\" Nubwo yagambiire muhara we ati, \"Leka nkuhe ekiteeteeyi kinu. Eby'enkoko byebwe.\" Banura yatwara ekiteeteeyi kya ise yamuhaire, yakijwara. Yatandika kugendagenda omu maka, omu bataahi nukwo barole nkooku ajwaire kurungi. Obu akaba akyali aho, yarora omusaija omuheesi, ahembere omurro naayota. Yamwirra haihi, yatandika kubaza na uwe. Hanyuma y'akasumi, oturo twamukwata, yagwijagira. Omu kusisiimuka Banura akasanga ekiteeteeyi kye akaba ajwaire atakyaina kyo. Ahonaaho yatandika kurra. Nubwo omusaija omuheesi yamukagwize ati, \"Mwisiki iwe noorra ki?\" Banura yagarukamu ati, \"Ekitee- teeyi kyange kimbuzireho.\" Omusaija omuheesi yamugarukamu ati, \"Haroho ekiteeteeyi ndozirege hanu, nateekereza nti tikiina mugaso, hanyuma nakyokya. Kyonka kankuhemu endyamiti yange enu enungi ogitwale.\" Banura akaikiriza kutwara endyamiti. Hanyuma yasumurra ensahu ye yaihamu orugoye rundi yarujwara; yatandika kweyongera omu maiso kubunga. Obu akaba yagendaho omwanya muke, yarora omukazi naaseenya, akwasire akahyo katoito muno nuko arukutemesa enku. Nubwo Banura yagambire omukazi ati, \"Mukaikuru wange, kanooseenyesa akahyo enku! Dara endyamiti yange enu niyo oseenyese.\" Omukazi yasemererwa muno yatandika kuhinjura ekiti kikooto muno ekikaba kyomere kerekere. Baitu obu akaba yatemaho endemu emu yonka, yarora ebibbali byayo nibitaraaka omu mwanya! Nubwo omu kasumi ako Banura asaba omukazi ogu endyamiti ye enyakuhikiire. Uwe nubwo amugarukamu ati, \"Tiinyina nambere nsobora kwiha endyamiti endi, kyonka tugende omuka nkuhemu obusera.\" Banura akahimba obusera yabutwara. Obu yahikire haihi n'enyanja, yatuura ebintu bye, yagwa omunyanja okuziha. Obu akaba akyali omu maizi, embaata ikaija zaasoma obusera bwe. Obu yarugire omu maizi, Banura yasanga embaata obusera bwona ibumazireho! Obu yazikagwize zaamugarukamu ziti, \"Itwe tubaire tutamanyire obusera nkooku buli bwawe; habwokuba titukusangireho. Ebyaitu tulya titubirima: Kyonka katukuhemu ihuli limu.\" Banura yasemererwa, yagaruka omu maizi kuziha akwasire ihuli rye. Omu kasumi ako akarora encu nkooto omu maizi. Obu akaba naaserra kugikwata, ihuli lyamutaisuka omu ngaro, lyagwa omu maizi, lyayatika. Kycnka uwe encu yagikwata, yagitwara yagiguza omu katale. Sente ezi yaihire omu ncu yaiguzaamu enkoko endi. Enkoko ye akagirolerra kurungi muno hanyuma yayatira obwana ikumi, kandi bwona bwakura. Enkoko se zoona obu zaakuzire, yaiguza. Hati yagura embaata. Embaata na yo akagirunda kurungi yayalika amahuli kandi haarugamu embaata ezindi. Obu zaakuzire na zo yaiguza, ensimbi ezaazirugiremu yaiguzaamu entaama. Entaama obu yagigulize, sente zaayo yaiguramu embuzi. Embuzi ekazaara zindi ikumi. Banura yaiguza zoona, hanyuma yayegurraamu ente. Ente egi ekazaara ezindi, kandi Banura ekamuleetera amagoba maingi; yafooka M√ºhumakati, yatandika kunywa amata gonka. Kuruga kasumi ako, Banura yahanurra abaisiki bataahi be ati, \"Kuba naliire enkoko yange eri tinaakutungire binu byona. Nahabweki kirungi itwe abaisiki okutalya enkoko, amata nugo tunywage.\" VII HABWAKI ENGO BULI KASUMI IKWATIRA HA RUBAJU RW'EMOSO RWONKA"}
{"type": "monolingual_text", "text": "Omukasumi ako, Baawantwiga bakaba bamazire ira okuhika omuka yabo, hanyuma bakagwize akakaikuru kaabo habwaki omuka yabo nibanunkirwamu akasoro akatali bwoya. Akakaikuru na ko kakaba kabagarukiremu kati, \"Si obu bakama bange, arukwija omuka yaanyu munu afiire omutima?\" Kandi na hanyuma y'okulengaho okuseerra oku n'oku bataina muntu weena ou bazoire, bakaba baikirize ebigambo by'akakaikuru kaabo, hanyuma beegendiire omububyamo bwabo kwegwijagiirra oturo twabo. Obu bwakiire, nyenkya, baagenda omumihanda yabo eya buli kiro. Magurugasiganjuranamuyaga kugaruka, akahikira kimu omubwirwe bwonyini, Baawantwiga obu bakaba bagwijagiririire kimu, orwoya oru barukuturukya rutairemu \"bbamu bbamu\". Naakoonyerwa ekyererezi ky'embwa ye Mwezi, akahika omukiikaro nambere Baawantwiga bakaba babyamire, baculiikaine nk'ebiba by'obunyasi, hanyuma yayegombooza omu Baawantwiga boona, Wantwiga anyakwina omukira ogurukusemeerra kujugira Isezaaramuntu."}
{"type": "monolingual_text", "text": "Baawabisoro abamu, abaabaga baawarusekereza bagenzi baabo aba baasangaga batiirwe, murundi gunu obu baizire omukairirizi, eky'okugamba kikababura; bakahuniirra buhuniirra kwonka. Omukairirizi hakabaho orukurato orw'amaani muno, okurora kiki ekiraakorwa habw'omusaija arukwetwa Kibbaate. Obulemeezi bukaba bwingi, habwokuba baawabisoro obu babaga baramagiire ebyaro, Warutale nuwe yayebemberaga ihe, hanyuma Omukama Warujojo aligaarra. Nahabweki kikaba kitarukusoboka Warujojo okukoma warutale, omwebembezi w'ihe lye, kandi wakisoro owaakaba naakiirraayo kimu baawabisoro abandi boona obumanzi, nuwe kusigara naalinda ekikaali. Baitu hanyuma y'okucika muno, kikagumibwa ngu Warugo nuwe nyenkya asemeriire kusigara. Musaija manzi kandi akwata mpora. Obu bwakiire nyenkya, baawabisoro abandi boona baagenda, Warugo nuwe yasigara ali mulinzi w'ekikaali. Litabe ira, zimuleesire Kibbaate kya Kaseegu. Akasanga Warugo naahotora. Leero onu n'okumuramukya atamuramukye. Akamuleetwa enyuma, yamanya naamunaga omuguha omubikya. Warugo kwija kwehindura kabiri, omuguha gumusoliize ira. byona na Kibbaate tasiibiize, amubohiire ira hali nyamuti guli, hanyuma atandikire ira okumuteera. Akamuteera ebiino hamu n'ebinono byona yabikuura. Yayeekabisa, byalema; yalengaho okutemba haiguru omumuti, omuguha gwamutanga. Hanyuma y'okwetegereza nkooku ahoiseze, eby'okwongera okumuteera Kibbaate akabireka, hati yagya kumaliiriza oburo obu yasangire naahotora. Obu bwahiire, yabwihura, yabuta omundiiro erukukiirraayo kimu oburungi. Nkooku yakakoraga buli kiro, hati akagenda omunguli yaihamu oburo obw'ebisi, yabuta omukigega. Yaleeta na buli obu yaihwire hamu n'omukubi, na byo yabita omukigega eki. Nubwo hati kandi yagarukire hali Warugo okukora nawe endagaano nk'ei yakozire na bagenzi be abandi. Ebi obu yabimazire, yamusumuurra, hanyuma uwe yayetweka ebyokulya bye, yagenda. Omukairirizi, baawabisoro obu basangire na Warugo na uwe omusaija amufoire bunoisoro, baatiina muno. Okuhanuuraho ekigambo eki obu kwahikire, eky'okugamba n'okukora kyababura. Ou baakagambahoga, ati \"Oha\"? Nukwo baikaire bati balemesiibwe, okuhikya hati Omukama wenka, Warujojo, obu yacwiremu uwe wenka okusigara, akarorangana n'omusaija ogu, ou beeta Kibbaate. Ebigambo by'ebyokulya omubaawabisoro oku bikaba bitaina muto na mukuru, Omukama n'omulemwa, Warujojo ayasigaire omukikaali kye wenka naakyerindira hakiro ekyahondiireho, akaba naaragirwa n'okweteekaniriza ekyamusana kye. Kyonka eki obu akaba atakakikozire, akabanza kurambura kurungi ekikaali kye kyona; ayetegereze kurungi amalembo gaakyo goona obu garaaba gakingirwe kurungi. Hanyuma y'okumara okukora eki, hati akagya kweseruurra ekyamusana. Ensaano y'oburo ekaba erumu, eki akaba naaragirwa kubandizaaho hati, nugwo omukubi. Omukubi obu gwahiire, yateekaho enyungu y'oburo. Hati obu akaba aikaliire, ategeriize enyungu kusera, akaija kubona akagurusi k'akanyaruhere nikamuturukiramu: Kibbaate: Zoona waitu! Onganyire tiimmanyire, kurungi obu araaba ali niiwe Warujojo, Omukama wa baawabisoro. Warujojo: Niiwe oha, nooruga nkaha kandi waija ota hanu? Kibbaate: Niinyowe Itaza, waitu; ninduga omunsi ya hara muno oku, niinyiruka Kibbaate kya Kaseegu, omusaija anyakumazire abantu n'emiigo. Bangambiire ngu rubaju runu haliyo ekikaali ky'Omukama arukwetwa Warujojo;obu hati nikyo ndukuseerra, nti rundi Mukama wa baawabisoro taikara kunkwata hamukano, akantabura omusaija ogu, akampa n'akookulya. Kandi torukurora waitu enjara oku yangizire? Waruiojo: Omanyire kurungi ekyaro ky'omusaija ogu nambere kiri? Kibbaate: Nkimanye nkisangeha waitu? Ningira abantu babona naabagwamu kwonka, tibamanya muhanda ogumuleeta hamu n'ogumutwara Waruiojo: Nahabweki nu, niiwe Kibbaate kya Kaseegu, habwokuba na nyowe hati tinamanya muhanda ogwakuleeta, nabona nongwamu bugwamu kwonka. Kibbaate: Deero obu waitu nonteerra enaku? Kibbaate asisana nka nyowe hanu? Naba ndi Kibbaate hati mba ntakakutiire ira? Waruiojo: Kunteera? Kandi obu araaba noogonza Kibbaate anteere, ekikuleesire hanu kiki? Kibbaate: Nangwa Rugaba! eky'okukuteera nikikafuuhe! Nyowe nkulengesiize kwonka omulingo Kibbaate ogu ateeramu abantu. Obu baba bali aho, bahuurra iguru lyahinda ensi yatengeeta. Omukwija kukoimya n'okuzibuurra, gamba nka ha twagambira hanu, babona, nibateerwa kahinda k'amaganyi. Baitu kandi tinkeetegeriize kurungi obu araaba ali niiwe Omukama ou ndukuseerra? Waruiojo: Obu oraaba nooseerra kwo Omukama ow'okukutambira, niinyowe onu. Otaija kubona niinyetalibanira habw'ekyokulya okagira oti kandi obu ali Mukama ka naayecumbira wenka.Itwe hanu, buli wakisoro ayeetalibanira wenka okwetungira eki araalya hataroho kuteekerezaaho omukuru n'omuto, omukaama n'omulemwa. Kyonka buli kiro nyowe tinsigara hanu. Ngenda na baawabisoro bange okuramagira ebyaro habw'okunyagayo ebyokulya. Omusaija ogu, Kibbaate kya Kaseegu ou orukugamba, hati nuwe ansibize hanu. Akateera baawabisoro bange boona abarukukiirraayo kimu amaani n'obumanzi yabahoisokoroza. Hati nyowe nsigaire nukwo ndorangane nawe obu araija. Kyonka na iwe obu okaanyebingire, hati takyakwisire. Eky'okusaalirwa nukwo okutamanya kurungi akasumi aka aiziramu. Kibbaate: Hangiriza Omwebingwa, Hangiriza Agutamba, Hangiriza Omukumanfuuzi. Obu nkahikire mbere oli obu, okutiina kwange hamu n'enjara bihoire. Waruiojo: Obu oraba oli muntu w'okutungwa, hati ikaarraaga aho. Enyungu yange yahya, ka ntalibane n'okuhotora. Oburo obu bwahiire, Warujojo amazire okwihuraho obwe, hati yagonza kuseerra ekintu eki araatamu obwa Kibbaate. Eki Kibbaate obu yakyetegeriize, nukwo hati kumugira ati, \" Obu oraaba oli w'okumpa akookulya, waitu, leka kutalibana n'ekintu eki oraakanteeramu. Akateeko kange nkanu, noosobora kunteeraho hanu nindiiraho. Ebi nyowe nkabimanyiira. Eki nkira kufaaho nuko akookulya, baitu kitali kintu nambere barukukanteera. Warujojo obu akaba naagya kukora Kibbaate kya Kaseegu eki amuhanuliire, ahonaaho kihereeruka kugambwaho naayanguhya bwangu okutaahya nyamuguha guli omukaako ka kibanza kugambwaho. Kandi kaingaha! ayejugumwire ira, afookere ira Kibbaate kya Kassegu ayatiiire baawabisoro abandi boona abaabandize. Omuguha obu gwamazire kuviikiza kurungi akaako ka Warujojo Kibbaate yairuka bwangu yagubohera hali nyamuti guli ogwa buli kiro ateerraaho baawabisoro abandi. Yaihayo nyamwigo gwe hanyuma yagambira Warujojo ati, \" Ka nkuteere Kibbaate kya Kaseegu obu orandema nkuleke.\" Nandiki Warujojo ati, \"Mali mali kwo obu, niiwe obairege kwo Kibbaate kya Kaseegu?\" Nandiki kibbaate ati, \"Waakamboine, ningira aha ni harubaju,\" Atandika kuteera Warujojo nkooku arukusobora. Amuteera aborooga emigongo eyatika. Kyaira nyamuguha guli gucweka. Baitu weza kwija kucweka, Warujojo atakyaina gaikya. Kandi ningira akaako nizo ziba nyindo z'enjojo. Hanyuma y'okucweka hamuguha, eky'okukora kimusobera. Yateekerezaaho eky'okwiruka akagya nambeere baawabisoro be baramagiire na kyo kyamulemesa; yatiina kumusekereza. Ekyarugiremu nukwo hati okwiruka naakwata ogw'ekibira nambere akyali n'okuhikya hati."}
{"type": "monolingual_text", "text": "Esaaha z'okwinuka zikahika Rweyamura akyaroho. Obu akaba naasa kugenda Kayongo amutanga namugira ati, \"Leka Atwije tugendere hamu\". Ategura ofiisi. Akaba aina ensimbi nke eza kaasi nka kikumi rundi bibiri, ezi baali basaswire kiro eki, habw'okwikara naabaza na munywani we, atagire mwanya noobukwakuba okwijuka okwitwara omu kabbenge kaabo oku zaahuru esaaha zitakahikire, nkooku yakoraga bwona. Nahabweki akarora ebbahaasa yaitamu, yahandiika eruguru yayo omuhendo gwazo n'omutwe gwazo, yagiboha. Akaba aina akaikaro ha yasigaga yayahura ekisumuruzo kye, agenda akitayo. Baturuka na munywani we bagenda. Bakaahukanira Nakivubo. Kayongo yakwata ogw'owaabu Nsambya, na Rweyamura yakwata bbaasi yamutembyatembya orwa Mengo, yasiga yamunaga haihi na Kampala Omukadde, yasirimuka naataaha omu Sosorosenta. Omutima gwe akasumi koona gukaba guli ha kiro kya nyenkya ekiro. Nugubara emigongo nk'enjoka, nuguteeekaniza ebi arasobora kubaza n'okukora kusemeza omurungi Abbooki. Ebiteekerezo nka binu; \"Nyenkya nikyo kiro\", kakuba ndemwa okwoleka Nyakazaana engonzi zange zoona kandi nkooku ndi musaija arukusobora kumuheera kimu ebi arukwetaaga ebisobora kumumara omu nsi, ndaaba ngurukirwe omugisa ogu ntalikwataniza bundi. Ningumya nti nangonza okukira boona, kakuba akaba atarukungonza akwikiriize ata bwango ati kwija kulya na nyowe eky'ekiro, hanyuma tukagenda omu sineema. Akusoboire kwekwasakwasa ati omutwe nugumuteera, rundi naagenda kumwokya isoke. Baitu boojo sente zinu ezi nyinaho omu nsahu ziraamara okumwoleka nkooku hati ntali nka buli obu twali hamu omu isomero? Kakuba ntungayo zindi nkongererezaaho tikyakuba kibi. Boojo nkuziihaha? Obwire obu bwaizire ekiro, Rweyamura yagenda omu kirabo Nakivubo okulya eky'ekiro, habwokuba omu Sosoro senta tibaacumbiraga abagoonyi, baabahaga oburaaro bwonka. Hakaba haroho ebbaara yonka habwa bo abaagonzaaga okwegurra ebyokunywa. Nakivubo hakaba haroho ebirabo bingi eby'ebyokulya, buli muntu yayegombozaaga nkooku arukusiima. Rweyamura akaba ayeboniire ekirabo ky'Omusiiri, eki baayetaga Zanzibar Hoteeri. Kyali kyecumi n'abaheereza baamwo b'amakune. Etaara z'amaani g'enkuba zikaba nizikiha oburungi n'okusemera obu zaaleetaga okuhweza kwazo nukuraba omu birahuli by'erangi. Obumeeza obukaba buroho engoye zaabwo ezirukwera nubwo bwabanzaaga okucundiriza omuntu. Mukama wa hoteeri akaba atairemu rediyo eyaikaraga neezina okusemeza abagenyi. Rweyamura ha yahikiireho abali bakaba bakeehere, nahabweki akaba aina omugisa okwegombooza akaikaro koona akaakasimire omu iriiro. Yakomaho okwikarra ha kameeza k'omukarugu ha rubaju. Yaragiriza ebi akaba naayenda okulya n'okunywa, atarukwanguhiriza n'obukwakuba okuhyabiriza. Omu Zanzibar Hoteeri, Rweyamura akamaramu esaaha yoona. Byona akaba aizire na Magazine ye, agitaire aho ha rubaju kunu naalya kunu naasoma mpora. Ha yaturukiire omu iriiro, esaaha zikaba zaahinguraho kake omu ibiri. Aheeru hakaba nihahweza nka nyamusana habw'etaara ez'amaani g'enkuba. Rweyamura abanza ayemerraaho kake, arora obulyo n'obumoso, hanyuma ateekereza ati, \"baitu omungoonyo oku hati ningenda okukora ki? Obwire bukyali buto, kandubate mpora mpora ngende omu maduuka amakooto Nakasero, ndole abatunzi nkooku bacookere ebibambo byabo, ndengesanize n'emihendo ya Nairobi\". Akwata omuhanda, arubata mpora mpora agenda kukora Abajungu eki beeta 'kugurra ebintu omu madirisa'. Ahingura ekizaaniro kya Nakivubo, ahika ha baasipaaka, aheta naatoma obumoso, arubata akaanya aroleriire enkiro ya Wandegeya, hanyuma acwanganiza aigukira omu ruguudo orukooto orubeeta Bbomborroodi. Atandikira aho ha batundira emigaati, haihi na Odyoni Sineema, ekicweka ekirumu amaduuka agarukukirra kimu oburungi omu Kampala yoona. Agenda naarora ebintu naayetwara mporampora, ebindi 'naagurra omumadirisa g'ebirahuli', naalengesaniza emihendo n'eya Nairobi, ha yamazire emyaka ebiri. Agenda ahikira kimu ha duuka ya Durepa. 'Omu kugura' kunu nuho yaboiniire ebintu ebimu ebirungi mali, ebi yateeberiize ati kakuba akomorraamu kimu akakitookera omuligirwa we Abbooki nyenkya, nikisobora okukanyisa engonzi ze hali uwe. Baitu kandi omu ndyanga ye obusimooni oburukumarra kimu bukaba but√§rumu, okugura ekyekiro ekirungi n'ebyokunywa oteho n'ekiikaro ekirungi omu sineema. Yatandika okuteekereza muno. Ahonaaho ekiteekerezo nubwo kyamurabiremu nk'omurabyo gw'enkuba kiti, \"Baitu torukwijuka ensimbi ziri omu ofiisi ya Kayongo? Ekisumuruzo ha akitairege oboinege, ebbahaasa ogirozire, kandi orwigi oboinege tasigirege yaruboha! Nooha araakubona?\" Baitu omurabyo ogu gutamugambire ngu 'ekiro haraaraho abalinzi. Gutamwijukye ngu 'Agobeza munywani we azimba enda. Gutamuhe ekiteekerezo ngu, 'Abaisiki abamu, omuntu bamugonza nkooku ali, kunu tikuli nkooku aina'. Nahabweki bambi Rweyamura yakwata omuhanda yarubata naajwambura, naagarra nambere abairege kara rwebagyo. Akasanga ekyombeko eki ekikooto ekikaba kirumu ofiisi ezindi nyingi kiteekere nk'etarumu omwoyo gw'omuntu omwomeezi. Ekyombeko kikaba kirumu enkuubo nyingi ezirukurabanganamu. Orubaju n'orubaju rw'enkuubo ezi, nuho hakaba hali enyigi ezirukutaahya omu ofiisi ezitali zimu. Rweyamura ataaha omu kyombeko, agenda naarubata obunkenke, ahika harukuubo orurukukubuka nirutoma omu ofiisi ya Pita ei akaba nakyaijuka kurungi, ayekuba obumoso aterekerra naataaha omu ofiisi ya Kayongo. Omutima gukaba gutandikire kuteera munoho okukira nkooku gukora bwona, obu akaba naagorra omukono okukwata ibona ly'orwigi. Omunda akaba naayekaguza ati, \"Boojo haizirege omuntu yaruboha?\" Baitu obu yarukwasireho yanyoora mpora rwakinguka, yayegarukamu ati. \"Nangwa.\" Yagaruka yayehuuma ati, \"Nsenyiirwe kiyaga.\" Yataaha omunda, orwingi yarugarraaho amaanyuma ge, nabwo mpora. Akyali ha bunkenke yarubata yagenda omu karugu nambere aboinege munywani we naata ekisumuruzo. Ahikaho; ata omukono enyuma ya kabada eyeekaba eroho, asanga haliyo akasumaali, ha kasumaali aho nuho hahanikirwe akasumuruzo. Akahanuurayo amizire omwoyo; aija akwatakwata naaserra akanyadeere kaakyo, nka kihimbaara oku akora. Akazoora, omukono ogumu gwikara nugukalinda kunu ogundi nuguleeta ekisumuruzo nugukitamu, anyoora, ahurra omunda kaabasuka kati pa! oyongera kwetebeza ati, \"Ekiyaga nikikyaseenya,\" baitu iraka erindi eri akaba atarukuhurra kurungir likaba nirigamba mpora liti, \"Eki otakaliire\". Rweyamura asikayo kabada bwegege erugayo, atayo omukono akwatakwata akahurra yagihikaho eri yoonyini ei aboinege Kayongo naatayo agiihayo, agyegeka ha meeza, aboha eryahurro, Hanyuma agiihaho agirorra omu nsahu ye ey'empale eya ha nyugunyu agitamu ipeesa aliboha. Akwata ekisumuruzo akigarra ha kasumaali kaakyo enyuma ya kabada omu karugu. Obu yamazire okukora eki yayemerra yahengeka omutwe gwe okuhuliriza, atakaimukize orugendo rw'okuturuka, yahurra hataliyo muhwe gwa muntu. Yaimukya orugendo rwe orwa kabiri okuturuka omu kyombeko. Akaba ali habunkenke akasumi koona, amatu ge gakangaraire okuhuliriza akarukucwa koona. Tahurraayo kantu. Ahika ha rwigi arukingura, arurabamu agaruka arugarraaho, arubata akaanya ak'okuruga omu ofiisi okuhika ha rukuubo orukooto. Baitu obu akaba naaheta ati obwekubo obu obwamwihaga omu ofiisi ya Kayongo okumuta omurukuubo oruk ooto, akeecura omulinzi w'ekiro, n'omulinzi w'ekiro na uwe yamwekanga. Omulinzi onu Rwambuya nkooku baamwetaga rundi ha murundi ogw'okubanza akaba agiire omu kibuga, rundi akaba ali omu nkuubo ezindi, rundi akaba agwijagiireho timmanyire baitu obu yayekangire Rweyamura yahababuka n'iraka likooto n'enkizi ati,' \"Niiwe oha?\" Rweyamura agira ati ci! Rwambuya agarukiramu haihi omurundi gwa kabiri ati, \"Niiwe oha?\" Rweyamura uwe agarukamu mpora asobiirwe ati, \"Niinyowe\". Rwambuya akanwa kamwakwamu omurro naagarukamu Rweyamura eki agambire ati, \"Niinyowe! Togira ibara? Nooserra ki hanu ekiro oli musuma?\" Rweyamura agarukamu bitarukwija ati. \"Nangwa tindi musuma iwe omboine nkwasire ki?\" Nyizire okurora Offii.....\" Rwambuya ayongerra kimu kubaliza haiguru atarukumwikiriza n'okumarayo ebye arukubaza, agira ati, \"Muntu ki ou oraboine naagenda kurora ofiisi omu itumbi ly'akahogo\" (kunu obu itumbi likaba litakahikire). Omulinzi atandika kwamirra mutaahi we ati,\" Rwahwire ----ee!\" Rweyamura obu yaboine byakamba, agonza okumutemberamu aturuke omu kumirizi kunu naita omuhanda. Omu kasumi ako, bombi bakahurra kuruga ha nsonda endi ey'ekyombeko, Rwahwire naayetebuka naija kunu naakaguza ati, \"Kiki? Kiki? Kiki Rwambuya? Nooha?\" Omu kiikaro ky'okugarukamu Rwambuya aihayo esirimbi agita ha munwa, esuliza. Rweyamura agira ati naakona, agema entomi y'amaani agyokya Rwambuya omu maiso, amukooba, enkongoteera y'omutwe agibanza ha simente, amutambuka acuncumuka naaturuka aheeru. Rwahwire na uwe owaakaba naija baitu naahwerereza, akahurra emirindi, omuntu nairuka naaturuka, agira ati, \"Nkuboine\" amukurata naamuhambya n'enduuru emuli ha munwa. Baitu Rweyamura okwiruka omu isomero akaba atakwegiire busa, Leero kaaswa kunu okuroho okujuna obwomeezi n'ibara lye! Atenterra n'enguudo naasirimuka. Acwanganiza agwa omu nguudo endi, ayongerra kimu kwiruka naayebinga ebiituru by'emiti ya ha nguudo rubaju. Baitu abantu b'omu Kampala bazira enduuru. Abalinzi b'ekiro boona omu kacweka ako, ekaba ebaimukize, kandi emirindi y'okwiruka ha nguudo za simente ekaba neebahabura nambere omuhiigo guli. Rweyamura ayongera kwiruka, egi enguudo ei akaba arumu agirugamu agwa omu nguudo endi, baitu kandi enu bambi ekaba eri kibumbuliko, etarukuturuka, ekaba eri hagati y'enkarra z'amaju, hampero yay√≥ haliyo orukomera rw'ekisiika ky'amatafaali, ha mugoma gwakyo eruguru bakombekeramu ebibbalibbali by'ecupa, n'ebicwekacweka by'ebirahuli, nkooku Abahindi bakora okutanga abantu okubatemberra. Abarukumuhambya bakaba nibaija nibatoka. Akaba ategerwe embaju zoona. Okwongeraho eki, omu mwanya gw'entambu nk'amakumi asatu omu maiso ge akaleeba omulinzi ondi ow'ekiro na uwe aimukiibwe enduuru n'emirindi n'etoko, ayesimbire, ayetegere nk'ekitimba okumuzingiza. Obu akaba akyali ati, ekiteekekerezo ekindi kimurabamu nk'enkuba kiti \"Orwigi oru ha bumoso torukururora?\" Na uwe ayegarukamu nk'omurabyo ati, \"Iwe ego kwo.\" Ahindura entambu ze, airuka naarwebinga. Ozimanyire zinu enyigi ezinyakwikara ha bikomera by'amaju g'Abahindi. Ateekereza ati, \"Boojo ndaasanga rubohere nandi rutabohere!\" Agorra omukono n'ekihika kirumu enkizi, akwata ibona anyoora naasindika, rukinguka nurwesuusa ha pata zaarwo. Agira ati, \"Otyo....haraija kindi....\" Ekindi eki kibaka kitali hara. Akaba aigukiire omu Kizigati kya hakaanyuma k'eduuka, kunu nju y'okuraaramu ey'Omuhindi. Omu mwirima ahuumira ekipipa ky'ebisusu na faakalimba, kigwa kiteera obwogo hasimente, akitammbuka naahiija, omulinzi ahababuka. Omumaiso ge hakaba haliyo ekikomera ekindi. Agira ati, \"Leero hati nkoleki?\" Akaba ataina mwanya kuserra nambere orwigi orundi ruli; nabwo noobu yakuruboine akaba atarukugumya ati yakurusangire rutabohere nka ruli. Kyonka ekirungi hali uwe ebikomera bya hakaanyuma k'Abahindi tibikira kuraiha muno. Akaba naasobora kuguruka akaimukya emikono akakwata ha mugoma gwakyo. Habw'omugisa gwe rubaju rwa kunu bakaba batombekiiremu bicupa n'ebirahuli. Rweyamura ayetuuta, aguruka akwata hamugoma eruguru, ayesika aguruka agwa rubaju rwa kuli. Asangayo enguudo endi ateera ekiikoohe ati, \"Ehuu\" naateekereza ati, \"Kampaho abarukumpambya mbatiire amabega.\" Arubata nairukamu naamagamaga. Obu akaba naahika ati ha koona y'enguudo, abaserukali babiri abapoliisi akasanga baamera, bakaba bamweserekeriire hanyuma y'okuhurra epumpu egi yoona. Baamuhamba obwara. Obulemu hati bwatandika buhyaka n'abalinzi b'obusinge bw'abantu omu rubuga nk'oru, abakaba nibakora omulimo gwabo. Rweyamura akaba naarwanira okufa n'okukira habwokuba abantu b'omu Kampala bazira kuhurra ngu onu musuma, noobu okuba oli omu mikono ya Poliisi nibasobora okukutagurataagurraamu. Baitu ekikuru kya byona Rweyamura akaba narwanirra ekitiinisa ky'ibara lye, n'omulimo gwe n'obwomeezi bwe bwona obw'omumaiso. Akaba ali musigazi muto aina amaani, omubiri gwe gukaba gumanyiire ebisasaizi n'okukora muno okutajwaha bwango. Okuteera entomi oku yayegere nk'omu≈ºaano omu isomero, akakusanga kuli kw'omugaso omu kasumi nka kanu ak'okwerwanaho. Nyenkya Kyamukaaga akaba araganiize Nyakazaana we okumuliisa n'okumutwara omu sineema. Bakihurre bata! Ebintu ebi byona byayekoba hamu byamuha amaani agatali g'obutoosa okurwanisa abaserukale. Omunda ye abagira ati, \"Muunyesereekeriire mwankumba mwankwata, linda nu mbooleke aga nazairwe na go.\" Omuserukale omu amucwamu, owa kabiri obu akaba naasa okumuhamba obwara amuteera entomi n'amaani ge goona amunaga kuli; ow'okubanza obu akaba naasa okumugwera yamwesumba, yayongera okwiruka obutarora nyuma. Baitu noobu okuba oli musigazi w'amaani ota, akasumi kahika obu ojwaha okakondeza, amaguru gakateba, orwoya rukakuhwamu, omutima gukateera obutaikya gukasa oguraakuleetwa omukanwa. Rweyamura akaba ali haihi okuhika haihi n'akasumi ako ha yahikiire hakoona endi ey'oruguudo. Yayongera okwiruka yagikuba. Omumaiso ge ha rubaju rwa kuli orw'oruguudo yaleebayo motoka eyemeriire muhanda rubaju, etunuuliire ha arukuruga, agangaijuka naagyeyuna n'amaani amake ago aga akaba asigaizeemu. Akwata orwigi rwayo naahiija. Kiro eki kyonka akaba akwasire ha nyigi emirundi ebiri aina okugurukyagurukya niimugirra amakune niimutaahya boojo na rumu orwa motoka ruraamukunira rumutahye, omu kasumi aka arukwetaagiramu ati obwirukiro na h'okwebinga? Anyoora omukono gw'orwigi rwa matokoa n'ekihika n'amasiko abona rwamwekingurra na \"Kaije\". Agitaaha arukinga aikarra omu ntebe ya dereeva. Akwata ha kooma akaakya motoka erema kufeekya, ayongera okukasindika omurundi gwa kabiri, kunu ekigere akitaire ha ndeesi y'omurro. Na kuteezaayo. Akaba naikya naahiija muno nk'anyakuraaliire okwikya limu akamara. Obu yaimukize amaiso akaleeba omuserukale arukumuhambya naaheta koona naamwizira, gwamucwera maingi. Omunda ye yayeganyira ati \"Leero nkabweza ira nkatabura nyingi hati ekyange kihoire! Baitu obu akaba ali omu kuhiija oku kwona, ekifuba nikyehaga nikyehagurra, entuyo neemwiturruuka nk'amaizi ahoire amasiko nk'arukwiha enjara omu banyinazaara akahurra iraka ly'omukazi erirukuheheera nirisisana oti rundi akaba aralihuliireho niriruga omu ntebe y'enyuma eya motoka nirigamba liti,\"Baitu tohindura ekisumuruzo eki!\" Omu nkizi n'ensazi yoona, Rweyamura akaba ayeberwe ngu kwija kwakya motoka obanza kunyoora ekisumuruzo nukwo osindika akooma k'okugyakya. Ahonaaho atarukufaayo kumanya anyakumuhaire amagezi n'ebindi byona ahindura ekisumuruzo ekikaba kimuli omumaiso omu kiikaro kyakyo, asindika akooma injiini eyorra. Ataho etaara ahanga giya, atenterra naarabaho omupoliisi arukumuhambya, enkufiira agikwasire omungaro, orusaya rumulebiire. Bakaba baagendaho omwanya, omuserukale bamusigire enyuma hara iraka erirukuheheera omu ntebe y'enyuma lyongera okugamba liti, \"Nyikaire ndindiriize isenyowe. Iseenyowe mufumu, bamwetiire omurwaire. Nyizire na uwe, baitu nyowe nasigara omu motoka. Obu otaahire omu motoka tiinyina ekingambire, habwokuba nyikaire nyina ekihika ky'okumanya eki orukwija kukora.\" Rweyamura hati akaba amazire okumanya ati abarukumuhambya abasigire hara, yatwara motoka mpora mpora naahuliiriza orubazo orurukumuruga enyuma. Iraka likaba nirimusisanira eri amanyire kurungi, baitu atarukulikwataniza. Omukazi omuntebe y'enyuma na uwe akaba naasisanira kimu nk'arukumanya omusaija ogu anyakutaahire omu motoka ya ise baitu atarukugumiza kimu obu araaba naaroota rundi naarora. Rweyamura agendaho omumaiso kake, ahika ha muhanda rubaju aharungi, ayemereza maguru ana, enyakumwihire omu maino g'entale. Akubuka okubaza n'omukazi anyakumusahwire omu runyota."}
{"type": "monolingual_text", "text": "Omukasumi kanu, Wanjangu na uwe nubwo yaimukire. Yagambira abo boona abamazire kubaza ati: \"Abarukugonzibwa, niinnihira nti, ebi byona mubibalize habw'okwebwa ngu na nyowe ndiyo. Emigaso yaanyu ei mukeebalizeeho egi yoona teroho nambere nyowe ntali. Obwomeezi bwanyu buroho habw'omuntu, kandi obw'omuntu buroho habwange. Ekirukumanyisa ngu nambeere nyowe ntali, obwomeezi bwanyu tiburoho. Nooha omuli inywe atalikumanya akabi k'embeba hali omuntu na hali ebintu bye byona ebi akwata? Enyama ezi murukugamba hamu n'empu yaakubyahwire nkaha n'ezi mbeba zimwehinguliriize? Iwe Wankoko, abaana baawe ab'orukugamba abo, baakurugiraha kakuba amahuli gaawe ag'yalika ntagajuna embeba ezaakusoboire kugalya. \"Niinnihira nti inywena mumanyire kurungi nkooku embeba ezi, zigira enkukuni ezirukusobora kutuntuza buli omu omuli inywe, hamu n'okuhwerekereza obwomeezi bwa mukama waanyu. Kintu ki hansi hanu ekirikukira obwomeezi? Haroho amagezi goona ag'okutambamu 'kahumpuli', enkukuni ei ziiha hambeba okugireetera omuntu okukira okwita embeba ezi zoonyini? Noobu kyakubaire kitali eki, omuntu naasobora kwomeera ataliire? \"Hati ningoza inywena mumanye ngu, ky'ensobi nkooto muno kwehaisa inywenka omumigaso yaanyu hali omuntu, hanyuma mukeebwa nyowe\" Abwoli, Nyamwegoda, Omusubika.\""}
{"type": "monolingual_text", "text": "Obu baamazire okutunga amaarwa ageetaagwa omukugya kuranga obuko omuka y'omuntu, nka nyenkya emu aho, Magurugasiganjuranamuyaga, ise hamu na bagenzi be, bakakwata omuhanda, baagenda omba Mbeeta okugya kusanda obuko hamu n'okujuga. Mbeeta hamu na mukazi we Kageye, bakasemererwa muno okurora nibatunga ekintu eki baagondeze omukujugisa muhara wabo, Burungibuliza. Kandi na Mbeeta na uwe, atabe na nsiibyamu yoona; ahonaaho akabaraganiza ekiro eki baliiziramu kutabaarra mukazi wabo, hanyuma na bo baakwata omuhanda, baagaruka owaabubo, okugya kweteekaniriza obugenyi bw'obugole. Ekiro ky'okuswerangana kwa Burungibuliza na Magurugasiganjuranamuyaga obu kyahikire, Mbeeta akagaba muhara we, yamusagaarra enzaire ibiri, omuzaana omu hamu n'omwiru. Abantu abaabaire habugenyi bw'okuswerangana kwa Burungibuliza na Magurugasiganjuranamuyaga bakaba batarukubarwa muhendo, kandi n'okusemererwa okwabaire aho kukaba kw'amahano. Obugenyi haihi kumara okwezi kwona bukyadiikiire."}
{"type": "monolingual_text", "text": "Kiro kimu, Mbahe, omukazi muk'omusaija omu ayayetwaga Kaseegu, kandi omukasumi kanu owaakaba aina enda, obu akaba ali gw'omumyegeego y'ekisaaru naaseerra ebikoorakoora ebi baraaraagira na iba, akahuurra ekintu omunda ye nikimugira kiti, \"Maau, nyowe mutabani waawe Kibbaate kya Kaseegu ningonza kumanya obulyo obukuleeta omukisaka kunu kugwa noibuza oti, kandi kunu otaina maani?\" Mbahe obu yahuliire ihano erirukusisana liti, yayecura n'obutiini bwingi muno. Baitu ekintu omunda kyo kyamugarukamu kiti, \"Tosemeriire kwecura Maau, habwokuba anyakukukagwize niinyowe Kibbaate kya Kaseegu, mutabani waawe. Ningonza ommanyise eki nkukagwize.\" Ekiizire tibatanga. Mbahe na uwe obu Yaboine byaba biti, aho na uwe nukwo kusoboorra byona ebyabaireho. Hanyuma y'okubisobo ora, hati akahuurra nyakintu eki nikimugarukamu kiti, \" Nikyo ngodeze kumanya eki.\" Kiti, 'Hati obu oraataaha, ogambire taata aije omukiikaro kinu antemere engoyagoye zinu, hanyuma azinsibiremu omuguha gw'omuliiti, ogurukuhikya ebifuba makumi abiri. Kiti, 'Obu alimara okunsibira omuguha ogu, hati agende anseruurre omwigo gw'orukoma orurukukira ezindi zoona obukooto, aije agumbabire kurungi, habwokuba, gwo, n'omuguha ogu aransibira, nibyo bikwato byange ebi ndukugonza kuhiigisa obu ndiba mmazire kuzaarwa.\" Obu yahikire omuka, yatebeza iba, Mbahe, ebintu byona ekintu ky'omunda ebi kimuragiire. Okubanza Kaseegu akabyeta bigambo by'iraru kwonka, baitu obu yaboine okutuntura okw'amaani mukazi we oku akaba aina, aho na uwe yaikiriza okukora ekyamusabirwe. Omubusumi obutali bwingi muno, omuguha akaba amazire ira kugusiba, n,omwigo agutemere ira."}
{"type": "monolingual_text", "text": "Hati Magurugasiganjuranamuyaga obu yaboine oku alemesiibwe okuzoora ekintu kyona omunda ya kyegira nyana egi, akacwamu okutwarra kimu omukono gwe omunda yayo okuhikya guhikirwe omwibega. Baitu noobu aliba yakozire eki, nikyo kimu nabwo atagire kintu kyona eki yahikireho. Obu akaba akyali omukugamba ati, \"Waitu, hati tinkyainayo kintu kindi kyona eky'okukora hali enyana enu,\" eyeekaba eri nyana eri, hati bakabona neefooka 'runyonyi' orutakazookaga hansi y'izooba. Ahonaaho, omukono gwa Magurugasiganjuranamuyaga rugumigiririize ira omunda yarwo, hanyuma rwimukize ira amapapa gaarwo okuhaarruuka omumwanya. Ihe ly'abantu abakaba baizire habw'okulinda Magurugasiganjuranamuyaga, obu lyaboine ekintu ekirukusisana kiti, eky'okukora kyalibura, lyafa niryaba kwonka. \"Muhigize embwa ze,\" ebi nibyo ebigambo bagenzi ba Magurugasiganjuranamuyaga ebi baagambiire abantu abarukurarangira oku n'oku. Kyonka bambi kwija kuzirekera, kyegira runyonyi oru ruramazire ira kwimuka hansi, hati ruli omumwanya nirucuuka nk'ebicu. Iraka lya Magurugasiganjuranamuyaga likahulirwa omumwanya nirigira liti, \"Baana ba maau, ekiija omanyire kitwara bike, na nyowe ngenzire. Muhe embwa zange Mwezi, Mahwa, Mwirima na Nyanja hamu n'ezindi zoona omuhanda, kandi mundagire Burungibuliza, maau na taata!\" Omukasumi kanu, obwire bukaba bwaba ihangwe. Ekintu ekiri haiguru kikaba nikisobora kunaga kurungi ekiituuru kyakyo hansi. Eki kikasobozesa embwa za \"Magurugasiganjuranamuyaga okuhambya orunyonyi oru niihondera ekiituru kyarwo ekirukuhika hansi. Zikaruhambya okuhikya omubwire bwa rwebagyo obu rwazibuzireho. Baitu nabwo, eky'okuziburaho kitaziterebule. Zitandika okwirukira kimu okufa n'okukira Zikeeyongera okwiruka nizihondera enkiro ei rutomere. Izooba obu lyatobiire, Mwezi yatanaka ekyererezi, omusana gwagarukaho buhyaka, hanyuma na zo zaayeyongera okwiruka zitaina bulemeezi bwona. Emikono ei baataire omunda ya kyegira runyonyi oru, etaleme kurujwahya. Nahabweki, hati obu rwaboine ruhikire omwirungu wankutaha, nambere omuntu atarukunihirwa kuhika, rwasirimuka hansi, rubanze ruhuumuleho. Obu rukaba nirugwa hansi ruti, ahonaaho nirufooka nyantwiga eri, eyaraganiize kwita Magurugasiganjuranamuyaga. \"Magurugasiganjuranamuyaga, ntakugambire nti ndiija ndi kintu ekya buli mulingo gwona ndi kwita?\" Ebi nibyo bigambo ebi yamukagwize obu yamazire kugwa hansi erekiire n'omukono gwe okuruga omunda yay0. Magurugasiganjuranamuyaga omukasumi ako, akaba ataina kintu kyona eky'okugigarukamu. Akagigambira kimu kyonka ati, \"Nyita kandi hati ndaakora ki!\" Nandiki yo eti, \"Hati embwa zaawe ezinyakukwesiguza ziri nkaha?\" Nandiki Magurugasiganjuranamuyaga ati, \"Kandi obu naakubaire nziina, hati oba noncuza oti?\" Nandiki yo eti, \"Ka mbanze mpuumuleho, nukwo obu ndaasisiimuka nkukaguze kurungi obulyo obwakuntemesezeeho omukira gwange, kunsiga ndi kikunku nti.\" Nandiki Magurugasiganjuranamuyaga ati, \"Byona biri hali iwe waitu.\" Hati okwakubaire kuhuumura buhuumura kwonka, Wantwiga akagwijagiirra kimu oturo otwa wansazi. Kandi tali uwe wenka ayagwijagiire, baitu noobwakubaire Magurugasiganjuranamuyaga weenyini, omukasumi ako ayaakubaire ali omukutuntura kw'okufa, na uwe akagwijajagira habw'obujwahi obw'okwija naasuuleebera omumwanya okumara obusumi obu bwona. Bakabyama na kahwera yabahwera. Obwire bukakya, bwagaruka bwaira bakyabyamire. Nyenkya endi aho, nka hansoonooki, Magurugasiganjuranamuyaga owaakaba ali omuturo otw'amaani, akasisana nk'omuntu arukuroota obu yahuliire iraka ly'amajugo g'embwa nirigambira hara muno. Kwija kwetegerereza kimu iraka eri oku liri kwo iraka ly'amajugo g'embwa nubwo obu yasisiimukire. Omukasumi ako akahuurra amajugo nigarangira nk'agembwa nyingi eziina ekintu eki zirukuronza. Nambere bakaba bali, uwe hamu na wantwiga, habw'okuba irungu eritarukusobora kuhikwamu muhiigi weena, ahonaaho akagumiza kimu oku amajugo ago, gali majugo g'embwa ze, niziseerra akagwo ke. Akabanza yagumiisirizaaho akaanya, nukwo zisobole kwirra haihi. Obu yahuliire nizisa nk'eziri haihi kubahika, yagira ati 'Ka nzaanuukule'. Aho nukwo kweta ati, \"Mwezi, Mahwa, Mwirima Nyanja, da! da!da! kurru! mbabone hanu.\""}
{"type": "monolingual_text", "text": "Hanyuma y'okuhinguraho omwanya muke buli muntu nabaza na mutaahi we anyakumuheriire, ensimbi ziri ha meeza \"n'ebbenge\" yayo ejuumikire ha rubaju rwazo, nubwo Rweru yabalize n'iraka likooto abandi boona baaculera ati, \"Ebintu byona abakazi babitulekiire. Okucwa okwabu kuhoire, bo tibaikazaamu.\" Ayongeraho na kinu ati, \"N'okwaitu na kwo tikuroho, byona hati biri hali Itungo.\" Ahindukira Itungo amugira ati,' \"Mutaahi waawe akugambiire ati naakugonza, ensimbi ezi yakwahwize otaimanyire nzizo azikuhaire itwena niturora. Irooko ogende ogarukeyo omuka yaawe. Obu olikahikiriza ebi akusabire, oligaruka otabarre mukazi waawe.\" Boona baikirraaniza n'okufundikira kwa Rweru, baimuka, orukurato rwayabuka. Abagenyi baabaha ebyabo baarora nkiro ya Gulu. Barwenda akaba apangisize motoka ya bbokisibbode eyatwaire abantu be boona hamu ikumi na babiri. Obu baamazire kwikarra boona bahunire, Barwenda yakaguza Kaakulikaakunu, kunu eki arukuserra akimanyire ati \"Itwena tuhoireyo?\" Kaakulikaakunu yamugarukamu ati, \"Boona barumu.\" Barwenda ayongera akaguza ati, \"Abaisiki boona bahoireyo?\" Kaakulikaakunu nabwo ayongera agarukamu ati, \"Boona bali omu biikaro byabo.\" Hanyuma nubwo yagambire ati, \"Ragira Omusaija asimbule tugende. Baamuragira baimukya baagenda. Bakamara mairo yoona batarukubaza baitu hanyuma ya mairo emu egi, bakabona omusigazi omu Rutabalengya naabbaruka n'enseko ati \"Kai\", n'abandi na bo abaroho baamukwasa. Rutabalengya yaseka muno amaizi gaamuragara omumaiso, yaihayo akatambaara yatandika okwesusura. Abaseki obu baaculiire hataroho n'omu anyakukagwize mugenzi we ati \"Nanka nooseka ki?\" Nubwo Kaakukikaakunu yahindukiire Itungo yamukaguza ati' \"Jeemusi bunu hati nootegeka ki?\" Jeemusi owaakaba amazire omwanya ogu gwona ahunire kwonka baitu kyonka omutima gwe nugutunda nigugarra ebi yamugarukiremu bikamuhuniriza yamugira ati, \"Okubanza sente zinu tizire zange, ningenda okwimuteera omu bbanka okuhikya agarukire. Ekya kabiri, niinyija kugenda Itojo omwa Manweri nyiheyo ebyoma byange eby'okubaija, nkingule ikorro lyange omuka ntadike kubaija buli rwebagyo obu ndainukaga, na ha mpero ya sabbiiti obu ntagenda omu ofiisi.\" Yaculeera okumara akacu hanyuma yayongeraho na kinu nk'arukuhaya ati, \"Ekya kasatu, omuntu weena ou aligaruka kuunyeta ibara lya Rurondooka rundi kulyeta abaana bange rundi omukazi wange ndifa na uwe.\" Kaakulikaakunu yamugarukamu akyanganukire ati, \"Byona obigarukiremu masaija. Emikono emigara Sitaani niyo aserurra emirimo enyakwita amaka. Kandi ekindi Apuuli, obu oliba ocwire etamiiro nooha aliba naagaruka okukwomyaho ekirukirro?\" Hanyuma y'ameezi mukaaga, Asita akaba amazire okunanuka ati eki yasabire iba akitungire, yagaruka omuka ye. Nyowe nkasiga nibacumba obugenyi nibalya, nibataha ey'omu kikambi nibanywa, nibasumurra Fanta na Kookakola nibeegonora. Abaisiki nibataho guraamufooni nibazaana, nimboha suutukeesi yange ningita ha bbaasi nindugayo. Akasozi ka Nseeri Hali Akasozi ka nseeri hali, kaikara nikaanyetereza, obu mba naakahikire kaanyoleka akandi nseeri, obu mba ninkyateekereza, mpurra akandi nikaamirra. kati, \"Konkomoka hansi omu kahanga oyambuke akasaaru Nsuura, otembetembe oije hanu.\" Nkooku naanye nahangiirwemu ekirozi, kandi nsangwa ngira akasagiro, nkwata omuhanda ngenda. Nkonkomoka omu kahanga, ntembatemba omu katwetwe, nyitiraitirana Kasozi nyineeka, andamukya ati, \"Kamanyi mirembe?\" Mmugarukamu nti, \"Nkasangwa nimmanya.\" Angambira omu rulimi orurukurahuka ati. \"Yemerra aho oleebe hanyuma oikarre hansi ohuumule, okwate ebyakyo oboyeho kunu ohurre obunyonyi nibuzina. ohurre enjoki niihuma, zinu niinywegera ebyakyo. Akayaga okaboine ota, hateete na hamburara?\" Ebi byona Kasozi ka Nseeri hali abinkaguliza kumu kumu ndemesibwa eki ndaarora, mburwa eki ndaagarukamu. Baitu obu mba nkyali aho, mpurra iraka lindi nseeri Nirinterra kuulu, nk'abaana oku baazaanaga ira Nibeeta bagenzi baabo bati, \"Kuulu nkweserekeriire, Nyongera okuhuliiriza kurungi, iraka lyeyongera okugamba \"Liti\", Yee-ye-e! Kaningamba na iwe.\" Obu nyongera okwetegereza, nsanga niriruga Katongonseeri, Akatongo nikaanyeta n'ekihika, okugenda kuligira oburungi bwako, Okuhaisaniza emera yako n'okwekuusa emikorogoto y'emiti yako, Rundi n'okulya entuutu n'amakererre gaako agengere."}
{"type": "monolingual_text", "text": "Hati mmazire okumanya nti ekyehohooro ky'encwera Nikisa ifuro kwonka, Amahwa gakakitaagura n'amatojo gaakicwacwana Nkaba ntandikire okwegonza omu karorro k'akatongo Orusulizo ntaire ha munwa, nindubata nk'ali owaitu; Baitu akayaga obu kaahindwire, kaateera nikangarurra okusemererwa kwange kwakeeha, habwokuba obwoya omu nyindo zange Bukakaga iharrumi ly'enjoka, isoke lyanduga ha mutwe. Ekisusu eki nkaba nkwasire ogwakitwaire ntagubone! Habwokuba okukugambira amananu nkaba nteetekaniize Okwitirana mukama wakyo. Naraga nyinabwenge omu itongo, ebikiratima nibinteera Nahwanguka ntabijwaire nintoma enkiro endiijo. Obu natiire akatongo amabega mpikire busibwanseeri, Nkahurra iraka erihango okukira amaraka aga mbere Nagamba omunda yange nti \"Deeru hati nkitangaine! Iraka linu erihango, lyarugaga Kantaaraara. Akasozi kanu Kantaaraara, kasisanaga omu kurora kwange Omusaija omukuru omugufu ajwaire esirwali ngufu, Amwire isoke omutwe. Habwokuba akasozi Kantaraara. Kabaka kahiire oruhiira baitu obunyansi bwako obumu Bukaba butandikire okumera. Deeru ekyansemiize muno Nibyo ebyakyo ebi enyamibwa, ebikurata empiira ezihya Omu kasozi kanu Kantaaraara, bikaba birugireyo ensemere Bijwaire bicikinyiize nk'omugole ayecumiire iba. Kantaaraara akasozi kantangirra n'amakune, Kangambira nikansoborra, ebigambo ebirungi nka binu; \"Imukya amaiso gaawe orole, obunyansi bw'ekiyonga N'emiti egi emike, eyatabukire kuhya omurro. Leero ihangamura dora, kibonwoomu ky'ebyakyo Ebiija limu omu mwaka hanyuma y'oruhiira rw'ekyanda Genda oboyeho orole, obu orasiima kucwa otwale.\" Nagenda nkooku yandagiire, natangirirwa ebinyiginya by'ebyakyo Ebimanyirwe hantu hoona, ngu nibyo 'Bankizaaki'. Kantaaraara yangarukamu, ebigambo ebi ntalyebwa. Kandi nkooku Kasozi yandagiire, nayecwera eby'okutwara. Obu nahikize ebi ndukwenda, naraga n'okusiima. Kantaaraara yangarukamu ebigambo ebi ntalyebwa Ati, \"Hati oli w'omunju, n'enkiro ogyeboniire.\" Obwire bukaba bwahwayo, n'izooba lyasa okutobera, Nasirimuka ninguruka, ninyeteega nkaigusire Entuutu zange omu nsahu, ebyakyo byange omu ngaro Nayerengya ninyeyuna magurwana motoka yange Landaroova, Ei nasangire endindiriire, omu kaikaro ha yasigaire. Nagaruka ha kyeya omu mbata, abaingi ha beema okugayuka Obusozi bwanseeri hali Obu nkaba nintaaha omuka, naijuka orufumo orugamba Ngu, \"Akarungi okalya na Ndikatebya n'orundi orwongeraho ngu Ekyogaba buli okyahwire na isenkati omutima yantima Ati \"Amagita tigahwera kuguru kumu,\" Mukaheerwabusa Ateenyi, Mugabirege busa abandi, Nakubuka ahonaaho omba Kanyomozi, Kyonka nasanga ataliyo nagabira abaana be entuutu Nakwata n'ekiganda ky'ebyakyo nakisigira abaana okukimuha, Kanyomozi agonza ebyakyo ninnihira akabitoora n'okuligira. Baitu ngu Kanyomozi akahunirra obu yarozire ekyakyo kyona. Nikimukaguza n'obuculeezi kiti, \"Ngambira weza Abwoli, Abaisiki bankiza ki?\" Obu nataahize ebyange omuka nabita omu rubindi rw'ekipiripya, Nabiteeramu amaizi byanywa. Obwire obu bwakiire nyenkya, Nakora omu nsahu yange nasanga pakitimane yange caali, Oteho na fonteeni bambi, obusozi bubisigaize ! Baitu ninkugambira taata yange, okubura kw'ebi byona, Noobu lyakuba iharruumi ly'encwera, noobu kyakuba ekisusu kyayo Noobu ekuba yo mali, otaireho n'obunyamarumbu, Tibirimpinda naakataito okwanuukura n'omuhimbo Akasozi ka nseeri hali akaikara nikaanyetereza. Nkuroho Musaija ki atakahonderezaaga omwisiki rundi omukazi omu biteekerezo rundi n'amaguru, akamuhikya ha akahikire hoona, kandi obu nu gutali murundi gumu gwonka, baitu enkanjaiga n'enkanjaiga! Naakusemererwa okumanya abaisiki n'abakazi na bo obu baraaba bahondereza aboojo n'abasaija omu biteekerezo rundi n'amaguru. Omwisiki omu, Sitela Kahuukya, Omunyorokati, Omwitira mwihwa w'Abacwezi, akaba ali Landani omu Bungereza. Akaba aina emyaka abiri na gumu ey'obukuru. Mwisiki mukemuke ati. Murungi nk'ekyakyo, akanyindo ke kasongoire oti rundi bakakamukwasizaaho. Amaiso ge make marungi nk'ekirengo ky'omubiri gwe oku kikaba kiri. Isoke kikabara. Akaba naalyokya nk'abaisiki boona abarukwemanya Abarukwiragura oku baakoraga omu Landani. Obu wabanzaaga okulibona ogira oti onu omwisiki isoke bakamutiiza ery'Abasumaali. Ebikya bye eby'endangira bikaba birumu nk'ebigonzi. Obukumu bwe bukeehere, busongoire, nibworoba. Ekicweka kimu kyonka omuntu eki yakubazire nk'ekihango ha mubiri gwe, kikaba kiri ekibunu kye. Yarubataga naayesoona, kunu akaba amazire amyaka nyingi eti omu Bungereza nambere barubata ekitaabaane. Yabazaaga mpora naikya. Omu kujwara kwe, yahinduranaga engoye ze buli kiro ezaamufubataga nk'ezaamuhangiirweho ; kandi niimuhiisa nk'ekyenju. Kahuukya yakorraaga omu ofiisi ya Kamiisana wa Uganda omu Landani. Yaraaraga omu kiikaro ekikaba kiri mairo nka itaano okuruga ha ofiisi egi ei yakorraamuga. Yagenderaga buli kiro omu gaali y 'amaani g'enkuba ei yatembaga esaaha ibiri n'edakiika ana na itaano obu bbaasi yamuhikyahoga omu kasumi ako. Yahikaga omu ofiisi esaaha isatu n'edakiika ikumi. Omusigazi ayabandize okumukuratira emirundi nyingi omu biteekerezo hanyuma yayehwamu yagira ati leero kammukurate n'ebigere, baamwetaga Milton Rwakaduku. Akaba ali w'emyaka abiri n'etaano ey'obukuru. Akaba araihire akendukire, aina ebyeyera n'amaiso g'ebinoko. Yabazaaga n'iraka lirukuheheera naanaga omutwe orubaju n'orubaju, nk'arukwesengereza omuntu. Akaba amazire okusoma kwe okwamutwaireyo, baitu atakatungire omulimo ogugumire okukora omu Landani. Yagendaga akwasire ensahu ye eya buriifukeesi ei yatwarramuga empapura ze n'ebitabu bye. Ha kiro ekimu ekyali Kyakasatu, Rwakaduku akaikara alindiriize Kahuukya ha sitenseni y'egaali. Ha saaha ikumi n'emu n'edakiika ikumi akabona aizire omwisakihika omurungi, akakizi kaamucweka baitu yayegumya nk'abasaija. Yamwirirra haihi yamuramukya na Kahuukya na uwe yamugarukamu kigenzi. Yahingura yataaha omu gaali y'amaani g'enkuba. Ekaba ijwire abantu baingi nibainuka. Rwakaduku na uwe yagitaaha yagonza okutandika orubazo, baitu Kahuukya tiyarwekambisa. Akaba atamumanyire. Yamugarukamuga ekigambo kimu kimu. Obu bahingwire sitenseni ibiri abagenzi abandi baaturuka. Rwakaduku yagamba omunda ye ati Otyoo, yagenda yamwikarra haihi, baitu nabwo orubazo rwalema okunana. Sitela obu yahikire ha arugiramu yaimuka yakwata ensahu ye na manvuuli ye, orwingi rwayekingura nkooku ikora ez'egaali y'amaani g'enkuba yaturuka. Rwakaduku yayongera okugamba omunda ye ati ; \"Nkururoho\", Baahika ha irembo nambere haikara omulinzi anyakukebera tikiti, Kahuukya yayolekayo eye yarabaho. Rwakaduku akaba ali enyumaho kake. Sitela arubata aturuka aheeru ya sitenseni, ayekuba obumoso ahika ha bbaasi ye enyakumutwara agitemba. Obu yakubukire okurora enyuma, akabona na nyamusigazi waawe amuroho. Na uwe agitemba. Baagendaho omwanya gw'ekicweka kya mairo bbaasi yayemerra, Kahuukya yarugamu na Rwakaduku na uwe yasimburruka. Enkiro y'owaabu Kahuukya ekaba eri busi bwa kuli bw'oruguudo, nahabweki yabanza yayemerra yarora kunu na kuli, yabona motoka niziija yabanza yalindaho kake hanyuma yacwanganiza. Obu yarozire enyuma ha ibega lye, akabona omusigazi amukurasire. Omu kaanya kake kati akaba amukwasire, ayongera kuleetereza orubazo. Omu kasumi ako nubwo Kahuukya yamukagwize ati, \"Baitu iwe noogyaha?\" Nandi Rwakaduku ati, \"Kansendekeriize iwe, iwe obu kunu nuho oraara? Kooruga hara weewe!\" Rwakaduku ayongera kwesika naamwirra haihi, barubata bali rukarra rumu. Rwakaduku naabaza, Kahuukya naikiriza, nambere hali ekikaguzo naagarukamu ekigambo kimu rundi n'orubazo rugufu muno. Obu baarubasire haihi nk'ekicweka kya mairo, baahika ha irembo ly'owaabu Kahuukya. Enju ekaba ezitiirwe orugo rw'embaaho nk'amaju ga Bungereza agamu oku gazitirwa. N'orwigi rw'omu irembo na rwo rukaba ruli rw'embaaho. Kahuukya akateekereza ati rundi aho nuho araagarukira amurage. Baitu obu akaba naagorra omukono okukingura orwigi omutuma gwe omunda gukahurra ogwa Rwakaduku nugugamba guti, \"Nkuroho.\" Yakingura orwigi rw'irembo yarabamu na Rwakaduku omwana w'Abamooli omwihwa w'Abasonde, yarurabamu. Baahika ha matembero g'okutaaha omu nju. Kahuukya atandika okuhwihira omunda ye ati, Leero ab'omuka obu barankaguza bati ogu nooha ndagira nti nooha? Obu ndagamba nti, Timmumanyire baranyikiriza?\" Akora omu nsahu ye ey'omu ngaro aihamu ekisumuruzo habwokuba buli muntu omukuru omuka egi akaba aina ekisumuruzo eky'okumutaahya omu nju akingura. Orwigi arukwata ali ha rubaju na Rwakaduku arurabamu. Kahuukya agaruka arugarraamu. Omu maiso g'orwigi hakaba haroho orukuubo rugufu nurwigukira omu kisiika ekigalihire ekikaba kitunuliirwe enyingi isatu. Orwigi orumu ha mukono gw'obumoso rukaba nurutwara ha rwemo rwa ha mulyango orw'abagenyi orw'okwikarraamu n'okubalizaamu. Kahuukya arukingura Rwakaduku arurabamu. Amwoleka entebe ya soofa enungi erumu n'ebisago agiikarraamu. Sitela ahonaaho aturukamu orwigi asiga yarugarraaho. Enju Sitela Kahuukya ha yaraaraga n'owanyina owaakaba aswirwemu, ekaba eri nkooto ya kainaasatu. Kahuukya yaraaraga omu kisiika kya haiguru omu kainaasatu. Obu yaturukire omu kisiika, omu maiso ge nuho hakaba hali amatembero agarukugenda haiguru. Yatandika okutemba mporampora nk'arukukubara entambu ze, okuhikya obu yahikire omu kisiika nambere yaraaraga. Ensahu ey'omu ngaro yagyegeka hansi, manvuuli ye yagihanika ha ngango. Yayejuura ekooti ye ey'embeho, yayebutika ha kitabu kye ekya sipuringi n'amaani. Kikaba kiroho emifaalisi ebiri erukworoba muno. Kyamugurukyamu kake, kandi eki nikyo akaba naaserra omu kwebutikaho ati. Yabyama agaramire okumara akaanya. Akaba naateekereza ha mugenyi we kibwetaahya. Hanyma y'edakiika nka itaano, akaba amazire kuteekereza amagezi g'okumucwera okumuturukya. Yaimuka ahonaaho nk'arukuruga omu turo yagenda ha ndolerwamu yayerora, yakwata bburaasi yagyerabyamu, isoke erikaba lijagararaire yalikuma. Yayekora omu maiso kweihamu akajonjo koona akakubaire nikasa okutondekamu. Yakingura orwigi yatandika okusirimuka hansi mpora nkooku yatembere naasisa arukubara amatembero. Obu yahikire hansi, akingwire orwigi, ataahire omu kisiika, yaikarra omu ntebe. Rwakaduka omwoyo gwe gwasemererwa, habwokuba omwanya Kahuukya ogu yamazire haiguru gukamusisanira nk'omwingi. Kandi Kahuukya obu yagarukire ayeihireho ekikooti kiri ekikooto asigaire omu ngoye ze ez'omu nju, kandi oteho n 'okwecayura kuli yayecaywire atakarugire omu kisiika, yazookera kimu hali Rwakaduku nk'atali wa hansi enu. Nahabweki Rwakaduku yayetaho akaimwemwe ha maiso ge, omutwe gwe yatandika kugunaga kunu na kunu. Baitu bambi obu akaba atakaturukize ekigambo ha kalimi ke kahuukya yamwebanza. Yamugira ati, \"Waitu oranganyira kusisana nk'atakutangiriire kurungi, kandi n'okusisana nk'arukukubinga, baitu nyowe nsangirwe ntegekere kara ho okugenda, kandi nyina omuntu anyakundindiriire, ningonza kweteekaniza n'okujwara ngende. Tikiri kirungi iwe okukusiga hanu wenka omu kisiika.\" Rwakaduku naanaga omutwe kunu na kunu agarukamu n'akaseko ha maiso ge ati, \"Ndaakulinda tugende hamu\". Kahuukya amugarukamu ati, \"Oranganyira waitu, baitu ou ndukwija kugenda na uwe tikirukwija kumusemeza kubona onkurasire rundi nkutwaireyo.\" Rwakaduku agarukamu nk'arukukaguza n'okuhunirra ati, \"Mhu?\" Kahuukya amalirra kumuturukya. Aimuka ayemerra agira ati, \"Kankuturukye nkuhikye ha irembo.\" Rwakaduku akwata ensahu ye aimuka atarukwenda, asaliirwe, akubukira orwigi orumutaahizeege, arukingura, ahika omu kasiika ka hagati, na Kahuukya we amuli enyuma. Akubukira omukono obulyo, araba omu kakuubo ahika harw'aheeru, na rwo arukingura aculiire, baturuka aheeru. Baraba omu irembo bahika omu nguudo. Kahuukya akaba atandikire okusemererwa habw'okwejuujura kibwetaahya. Abaza nk'abantu ba Bungereza boona oku bagira ha muntu batamanyire kurungi, obundi omu mulingo gw'okweihaho rundi kutandika orubazo ati, \"Leero kiro kinu kisiibire kiri ky'akarangi.\" Rwakaduku agarukamu ati, \"Kyamahano toboine nyowe ekooti yange ey'embeho tiinyizire na yo.\" Kahuukya akyali ha rubazo rw'obwire amugarukamu ati, \"Katunihire tuti ekyanda kiturukiire kimu.\" Rwakaduku omugisa gwe gwali guhikire hati agarukamu ati, \"Obwire bwa kunu oburukutagata n'esaaha z'omusana n'okuhweza-habwokuba zitandika nk'esaaha ikumi z'ekiro zihika ha saaha nka ina z'ekiro kindi- zeetagisa omuntu kugira ow'okurubata na uwe omu paaka naakumara amasu.\" Kahuukya obu yaboine byasa okurandagatana kugaruka ha byatandikiire yagira ati, \"Kankugarukize hanu Ogorobe.\" Rwakaduku akubuka bwango amuha omukono okumuraga atarukwoleka ha maiso ngu asaaliirwe, rundi abiihiirwe rundi asemeriirwe. Kahuukya na uwe amuha ogwe. Rwakaduku ayahukana na uwe n'okunihira ati, \"Tuligaruka tubonangane bundi.\" Kahuukya amusekera bwinonsonga. Baahukana. Rwakaduku yakubuka yarubata naasirimuka ainamiriire obu akaba atakahweriireyo yakubuka yarora enyuma. Akaleeba Kahuukya na uwe naahwerayo ali haihi kuhika ha irembo. Boojo akaba naateekereza ki omu mutima gwe? Tokaboine ekisaaliza nk'omuntu kwehuutira eki tamwehuutiire nk'omuyaga nugwehuutira ibaale. Kahuukya obu yataahire omu nju yagenda yateerateera ha rwigi rw'ekisiika kya nyakaabu yataahamu yamuramukya, yamurabiramu n'ebifiire omu ofiisi. Rwakaduku nk'abantu boona omu nsi akaba aina obuceke bwe n'ebintu bingi ebyamulemaga okuhikiriza baitu eky'okukuraatiriza Kahuukya omunyiginya, omu biteekerezo rundi n'amaguru kikaba kitali ekimu hali ebi ebyamulemaga. Hanyuma ya sabbiiti emu kurugirra ha kiro kiri eki yamusendekereriizeeho yamutaahya owaabu, akateera esimu omu ofiisi ati, \"Ningonza k·ª•baza n'Omukyara Kahuukya. Baamumuha ha simu. Kahuukya yaimukya esimu n'omukono gwe ogw'emoso kunu ogw'obulyo gukwasire ekalamu tihaikara kubaho ebyokuhandiika. Ateera kuulu y'esimu ati, \"Halo-o-o\" Rwakaduku na uwe kuli agarukamu ati \"Halo-o-o, ogu n'Omukyara Kahuukya ?\" Kahukya agarukamu ati, \"Ego niinyowe ndukubaza iwe niiwe oha?\" Nandi Rwakaduku ati, \"Ka niinyowe Rwakaduku.\" Kahuukya ahuniriire agarukamu ati, \"Rwakaduku?\" Rwakaduku agarukamu ati, \"Ee, torukunyijuka Mukyara, kankakusendekereze sabbiiti eri nakuhikya omuka!\" Kahuukya hati yamanya ou arukubaza na uwe. Agarukama ati : \"Ee niiwe ? Oiriirwe ota?\" Rwakaduku : \"Ndiyo kurungi\" Kahuukya: \"Kiki noogamba ki?\" Rwakaduku: \"Ntiire esimu kukuramukyaho. Iwe aho omu ofiisi oinuka esaaha zingaha ?\" Kahuukya agamba omunda ye ati, \"Esaaha zange nyinukiraho, n'ezintainukiraho niikukwataho ki?\" Haruguru agarukamu ati, \"Tiinyina saaha ezigumire ezi nyinukiraho, kirugirra ha mulimo oguba guroho. Obundi ngenda kara, obundi ngenda nkeereriirwe.\" Rwakaduku: \"Baitu ningira nti mwinuka esaaha ikumi n'emu nk'offiisi zoona. Ndiija nkurole obu oliinuka kara.\" Kahuukya naagenderra okumwoleka nkooku atarukumwetaaga agira ati, \"Kangaruke ha mirimo ya bandi nkole. Ogoroobe.\" Rwakaduku atandika okugarukamu ati, \"Olinsanga.....\" baitu akahurra omukono gw'esimu nugugamba, nugugaruka omu nteeko yagwo. Yaikara akwatiriire ogwe agutunuuliire okumara akaanya hanyuma na uwe yagugarra omu nteeko yagwo. Ha kiro Kyamukaaga Sitela Kahuukya akagenda kubungira omwana wa isento Yemina Kacaku. Na uwe akaba naakora Landani obwanaasi. Baabazabaabaza baatebezangana ebirukubafahongana, baayolekangana ebisisani by'abanywani baabo. Baageya aboojo, baataho abasaija. Hagati omu rubazo rwabo omu nuho Kahuukya yakaguliize ati, \"Weewe, omusaija ou barukweta Rwakaduku omumanyire?\" Kacaku, \"Milton Rwakaduka?\" Kahuukya ati, \"Rundi nuwe ogu, ibara lye ery'okubatizibwa tindimanyire. Musaija araihire, nairagura w'amaiso g'ebinoko, n'obuso bw'ebyeyera, naabaza n'iraka lirukuheheera.\" Kacaku agarukamu n'obwangu bwingi ati, \"Ego nuwe ogu Milton.\" Ayongeraho ati, \"Na iwe atandikire kukwebohaho?\" Bombi basekera haiguru bakwekwenuka. Obu baaculiireho kake. Kacaku yagambira mugenzi we ati, \"Iwe ogu tomumanyire? Tinuwe ogu ayapaswire Maajiri kuruga hali Katimbo ngu naagya okumuswera kandi kunu obu bambi Katimbo nuwe yaleesere Maajiri kunu asome nukwo hanyuma amuswere. Yabasiisira bombi, n'okumuswera tiyamuswera.\" Kahuukya agarukamu ahuniriire n'omukono ataire ha kaleju ati, \"Ee, nuwe ogu? Nyowe nahurraaga ibara omuntu nkaba ntakamuroraga.\" Nandiki Kacaku ati, \"Amanyire kwebooheraho abantu baitu kandi tagira ha abahikya. Manya bambi akaba ki? Asisana omurwaire, tamanya kutandika omuganjano n'omuntu, aija naakugwamu ati atabandize nakukuteekaniza, olemesibwa eky'okukora. Abantu baingi bamumanyireho ebintu bingi. Haroho obumu obu akaba abuzirwe ekisiika ky'okupangisa kuraaramu n'omulimo gw'okukora, omusaija omu bambi yamugirra amakune yamutungira omulimo yamuha n'ekisiika ky'okuraaramu omunju ye, ekyakurasireho nukwe Milton kugonza muhara we. Kandi Abajungu nkooku obamanyire, omwana byona yagenda yabigambira abazaire be. \"Ekyarugiremu omusaija yagira ati, Weewe irooko ogende handi itwe hanu titukyasobora okukuraaza.\" Hanu Kahuukya yahungya omutwe yayetaho n'amaiso g'okunuga Kihumakati kyonyini, yakontoza yagira ati, \"Mhuu\" Kacaku yayongera orubazo rwe ati, \"Obu yatungire oburaaro bundi, eki yabandize okukora nukwo kuserra omuganjano na muka omusaija owaakaba naamuraaza. Ekyarugiremu maau yange nukwo kufeerwa oburaaro n'omulimo ogu akaba naakora omukicweka eki.\" Kahuukya agarukamu ahwihaire ati, \"Nyowe ebi byona nkaba ntabimanyire kandi n'okumumanya nkaba ntamumanyire.\" Amurabiramu nkooku yamusendekeriize n'oku yamuteeriire esimu. Kacaku amugira ati, \"Otagira oti obu ogu nugwo murundi gwa ha mpero. Rwakaduku obu amara kukusimbaho enkondo y'akaleju aba muzibu kumwehaihura.\" Kahuukya agarukamu nk'anyakumaliriire ati, \"Nyowe obu aligarukamu kunyebohaho ati ndimujuma\" Kacaku amugarukamu atarukuseka ati, \"Noomujuma naaseka, naanaga omutwe kunu na kunu naayeyorobya nk'omukazi.\" Kahuukya aseka n'okuhunirra ati, \"Iwe koomumanyire kundi, na iwe akakukuratirizaaho? Tongambira okamwejuujura ota? Nyowe tingonza basaija abanyakwekora eby'ekikazi.\" Kacaku na uwe aseka muno, n'ekibaamukagwize yakiigalirizaayo batandika kubaza bindi. Hakarabaho sabbiiti emu hanyuma y'orubazo oru orwa Kacaku na Kahuukya, kyali kiro Kyakataano Kahuukya akaba nainuka okugaruka omuka ayeteekaniize kugenda kuhuumura kurungi-habwokuba omu Landani omu ofiisi Kyamukaaga tibakora. Obu akaba naataaha ati omu tureeni y'amaanig'enkuba naikarra ha ntebe akaija kubona na Rwakaduku naamwikarra ha rubaju. Yamuramukya naamugwerekerra nk'omuntu weena anyakumazire omwanya mukooto atakaboine munywani we. Baitu ningumya nti Milton tiyalemaga okwikara na Sitela buli kasumi omu mutima gwe. Itwena nukwo tukora tuti hali abo abatugonza bo noobu baba bataturoho. Tureeni ekaba erumu abantu baingi muno abarukwinuka. Entebe zoona zikaba ziijwire, abandi beemeriire, abamu nibasoma empapura zaabo, abandi nibabaza. Rwakaduku atandika okuteekaniza omuhanda gw'okutaahiramu Kahuukya ihunde rye. Rwakaduku nk'abasaija boona akaba amanyire ngu abakazi abamu bagonza okubahaaka n'okubanwenweka, nahabweki alengaho amagezi ago ag'okumusiiga n'akalimi. Atandika ati, \"Abwoli Kahuukya okasemera nk'enkwazi. Oburungi bw'isoke lyawe tinkabubonaga omu baisiki boona aba Uganda abali omu Landani. Engingo zaawe zoona ziri nk'ez'omunyiginya ou baganikya owaakaba aina ebikya nk'eby'entwiga, enda nk'ey'enjoka enyindo y'engusuuru amaiso g'ebituutu, isoke nk'ery'entuuha, emikono y'emigoigo, amaguru g'enziringe, n'eminwa erukujwa obwoki. Iraka lyawe liri nk'enanga y'omubeera. Abwoli nyina ekihika okulihurra.\" Kakuba Sitela Kahuukya akaba ali Mujungu, kyakuseemiize omuntu weena okurora ebikubyo binu okubikaba nibimukoraho. Habwokuba Abajungu habw'erangi y'omubiri gwabo booleka ha maiso ebirukubafa omunda. Obundi ha maiso aho bahinduka banata, obundi beera tiitiiti nkorupapura, obundi basisana nka bburuuru eya ha mutwe gw'ekikonkomi. Okuhinduka oku kweyoleka hamaiso gaabo nukurugirra ha kuhaisanizibwa, kutiinisibwa rundi kubiihizibwa n'ebindi nk'ebi. Baitu nabwo Kahuukya ataleme kwoleka okusemererwa ha maiso ge, Rwakaduku aga akaba atunuliire obutengya mboni, naagaserraamu ekiramwekambisa okutwara orutambu rundi. Kahuukya rundi noobu araaba ataratungire omuhimbo mukooto, baitu ataleme okugayuka Rwakaduku omu bwekambi bwe okumuserraaho omuganjano. Kahuukya, rundi habw'omulingo Rwakaduku yamutandikiiremu, oyongererezeeho n'ebigambo ebi yahuliire Kyamukaaga kiri, iraka lye obu lyaturukire litasisane muno nk'enanga omu matu ga Rwakaduku. Yatandika namusiima ati, \"Otyo muno waitu ebigambo ebi ongambireho, baitu n'abandi barabintebiize kwo bati. Kandi ekindi, abaisiki ba Uganda abali omu Landani ka baingi, iwe isoke lyabo okalimanya ota?\" Rwakaduku: \"Nyowe omu Landani mmaziremu omwanya mukooto, mbarora obu baija okusorrookana omu nkurato z'ekitebe ky'abeegi ba Uganda abali omu Bungereza.\" Kahuukya naakyamudiida ayongera ati, \"Iwe nukwo kugamba omu kiikaro ky'okukora ebi mwiziriire kuhanuura oikara ha kurolerra abantu n'okubadiida?\" Rwakaduku omwana w'Abamooli Rutahirwa amugarukamu n'amakune ati, \"Abwoli, amaiso tosobora kugatanga kurora ebintu n'abantu, n'okuligira ebirukukira oburungi.\" Tureeni y'amaani g'enkuba ekaba niiruka muno nk'okwayo, neeyemerra ha buli sitenseni, orwigi nurwekingura, banu nibaturuka, abandi nibataaha, orwigi nurwekinga, neegaruka niimukya. Abantuneebacikya, neebacunda nibahuumirangana, kyonka nibakoonyerwa eby'okukwatirra ebi baatairemu kulinda abantu kugwa kuhutaara n'okuhuutaaza bagenzi baabo. Kahuukya obu yaboine eri haihi n'okuhika ha sitenseeni y'owaabu yayetegeka, yakwata ebintu bye omu ngaro, yaimuka yayemerra, yairra haihi n'orwigi. Akabona na Rwakaduku na uwe nukwo yakora. Orwigi obu rukaba nirwekingura ruti naayesimba aheeru, naayanguhiriza natemba amatembero, naahika nambere haikara omukumirizi anyakusorooza tikiti, naahayo eye nk'abandi naarabaho naagenda. Rwakaduku na uwe akaba naamulya orukuura, baitu akaba ataguzire tikiti ha yataahiire omu tureeni, habwokuba akaba atarukukugumya omuhendo ogu araasasura, akaba atamanyire kurungi akasoro bahiiga ha kasobora okuturukira omu rusaka. Omu kiikaro ky'okulindiirra akasasurra aho ha irembo, nk'abandi oku bakora, yagonza okusoobooka okurabaho omu kanyigirikaine kabantu. Ninteekereza akaba naatiina kusanga obusinde bw'omuhiigo gwe bwafuka. Baitu omukumirizi akamusanga naahweza. Habwokuba obu akaba yagendaho entambu nke ziti, akahurra omukumirizi naayamirra omu Rungereza ati, \"Iwe Garuka!\" Rwakaduku omu matu yacweramu ebiti. Omukumirizi obu yaboine atarukufaayo naayehyatira kwonka okuhwerayo yasiga ebya ha irembo yairuka yagenda yamukwata. Kahuukya akanagayo limu yabona 'Nkuroho' we nibamugarraayo. Yamukwatirwa embabazi omunda baitu handi yagira ati, \"Enkya yagira baamunjuna\" Obu yayeyongiire okucumiitiriza yagira ati. \"Boojo Omusaija ogu naalemwa okusasura siringi emu yonka? Tagira na nsoni ati barambona bata omukumirizi naanyemereza omurwanjale rw'abantu? Boojo ekihandiiko eki bahanika omu sitenseni zoona ngu omuntu kakuba agendera omu tureeni atasaswire bakamukwata nibamulehesa siringi bitaano omurundi gw'okubanza, ogwa kabiri nibamukwata emyezi esatu, takibona? Hati naateekereza ati nooha asobora kutamu omuntu wa mulingo ogu ekitiinisa?\" Baitu Kahuukya nk'omukazi akaba atarukusobora okumanya ngu abakazi abamu baina amaani maingi agatarukurorwa agacunda abasaija abamu. Rwakaduku akaba amaliriire okwemera ensoni kakuba bamukwata okukira okulindirra okusasura siringi emu akasanga Kahuukya omurungi nk'omwisiki w'omuruganikyo yamusiga rundi yamuburaho. Kahuukya ebiteekerezo biri byona ha byamurabiire omu mutwe akaba amazire okuheta koona naagenda nambere yakwatiraga bbaasi ye. Enjura y'oruhuuhirro ekaba neegwa aheeru. Kahuukya nk'abandi boona abakaba baina manvuuli, ayanjurra eye egyesangiriza. Obu yahikire ha kikondo kya bbaasi, tiyagonza nuho kwemerra. Yayekuba omu rukuubo orukaba ruli hagati y'amaduuka abiri naatiina ati Rwakaduku taikara kumukurata akamusangiriza. Baitu handi akaba naaguma ati hanyuma y'ebi ebimubaireho, taasobole kuba n'obumanzi okumukurata. Baitu Kahuukya omu kakuubo atabandaleyo. Akaba ayesangiriize manvuuli ha maiso ayeswekeriire baitu amaguru ge nigazooka- Arukwiragura omu Barukwera - Rwakaduku obu yamazire kujangurra ebye n'omukumirizi, yayanguha bwango Rutahindwa okuserra Kahuukya. Yamugwaho omu kakuubo ataine na kasoni ha maiso. Yamugira ati, \"Abwoli waba onsigiire ki?\" Omu kasumi ako bbaasi ibiri ziija zikurataine. Kahuukya arugayo ataaha omuli emu na Rwakaduku ati \"Nkuroho.\" Kahuukya obu yaboine biri biti yagituruka ahonaaho, yairuka yagenda omuli endi eye ekaba emuli omu maiso, ekyatangirwe motoka ezigiri omu maiso okugenda. Rwakaduku agira ati, \"Nkuboine\", na uwe agituruka agenda omu y'omu maiso. Kahuukya akasanga haroho ekiikaro kimu, akiikarraamu. Rwakaduku owaakaba naagonza kumwikarra ha rubaju bimusobera, ahambirizibwa okutemba omu kainaabiri habwokuba bbaasi z'omu Landani zoona ziba Kabandole baitu omutima gwe n'eriiso bikaba biri hansi. Sitela Kahuukya obu yateeberiize ati naasobora kwetebera omuhiigi, yamalirra kutarugiramu aha arugiramu bwona kandi ha yarugiiremu buli Rwakaduku obu yamusendekeriize. Ahinguraho airraayo omu maiso sitenseni emu, baitu omuhiigi akaba atali w'okwecwaho bwango ati. Na uwe aguma omu bbaasi okuhikya obu yaboine'omuhiigo gwe gwaturuka. Kahuukya hati akaba amaliriire okurwana, habwokuba n'akateekerezo k'okutandika omuganjano mukemuke ogw'obumanyi na Rwakaduku kakaka kahweriiremu ha sitenseni obu baamukwata. Bbaasi obu yayemeriire Kahuukya yagirugamu, yacwanganiza enguudo, yakwata omuhanda gwe okutoma omuka. Rwakaduku akabanza okutangwa motoka okucwanganiza, obu zaahoireyo enyindo yaita hansi, yatoora obusinde. Yarubata najwambura yahikaho Sitela yatandika orubazo ati, \"Motoka za kunu zikahingurana, nizo zaaba zintangire okucwanganiza.\" Kahuukya n'iraka erirumu okukayukamu kuke, amukaguza ati, \"Baitu noogyaha kandi habwaki nonkuraatiriza oti, ndi munyankomo?\" Rwakaduku nk'atarukufaayo kintu kyona agarukamu ati, \"Abwoli, ninkusendekereza kandi ningonza okubaza na iwe.\" Kahuukya naayeyongera okukayuka agarukamu ati, \"Nyowe tindukwenda okumpaakahaaka, kandi tinkuraaliize nti oije onsendekereze. Ijweri nabwo nukwo waizire oti. Munywani wange ayatuboine hamu akasigara nankaguza abiihiirwe ati, \"Oli Omusaija ou oikaire na uwe nooha?\" (Boojo kinu kyali kyamananukwo?) \"Kandi ekindi enju ha ndukuraara, teri nju yange, nju y'abantu bakuru. Tindukusobora kutwarayo bantu nkooku nkasiimire. Noosemerra ogarukire hanu. Ondeke.\" Iraka lya Kahuukya likaba litandikire okwimuka na manvuuli omu ngaro ze akaba naagihungya muno okugumya ebigambo bye. Abagenzi omu muhanda bakaba nibasobora okurora ngu hagati y'abasigazi abo bombi haroho ekitarukufubata kurungi. Kahuukya ayongera kuha amagezi Rwakaduku ati, \"Ogende oserre ondi ow'okusendekereza, Nyowe tindukwenda kugaruka kusendekerezibwa abantaraliize. Onganyire.\" Rwakaduku akaikara amutunulire nabaza ebigambo ebi. Yamanya n'okuhunirra ati omwisiki ebigambo naabigambakwo amaliriire, baitu bikaba bitarukumusisa haruguru omu kurora okw'okubanza. Rwakaduku yagarukamu mpora ati, \"Nukwo mukyara, obu oraaba otarukugonza kukusendekereza, kangarukire hanu. Obu olisiima olindaaliza.\" Kahuukya atagarukemu yakubuka kwonka yagenda, akaba atarukugumya ati hati amwehohooliire kimu, nahabweki yayerabya obuhandahanda obwa hara kuburanganiza obusinde, kakuba agonza kugaruka kumukurata. Rwakaduku asingirwe, omukira agutaire omu maguru nk'embwa oku ekora mukama wayo obu agihinda okumukurata, yasosooza ekirale kye yagaruka 'omu kaye'. Boojo akagarukayo naateekereza ki? Boojo muhanda ki ogurukukira oburungi rundi ogu alirabamu bundi okwita omukago n'omunyiginya onu? Abaisiki abarungi basisana ekyakyo kya rooza. Oburungi bwabo bucundiriza abantu baingi abarungi n'abatali barungi okubaizira. Baitu nkooku rooza egira byombi, amahwa hamu n'oburungi n'okuboya, nibasobora okucumita n'okwehaihura aba batarukwetaaga n'abatali barungi, habw'okulinda okuboya n'ebyakyo ebinyakuli omuli bo. Maama Wange Akaana k'obwisiki k'emyaka mukaaga ey'obukuru, ibara lyako Kazigati. Omu kyaro kya Buhinga, omu rubuga Kabarole, omu Bukama bwa Tooro, omu mwaka 1930. nyina ko azindukire ekiro okugenda omu mpinga Kazingo, okugurayo ebinaga n'enguli y'okuhunikamu oburo obu aragisangayo. Kazigati kasigaire omuka konka na bagenzi baako babiri. Omwojo Kisembo w'emyaka esatu n'ekicweka n'akaisiki Basemera k'omwaka gumu n'ekicweka. Kuruga Buhinga kuhika Kazingo n'ebigere otwairwe ogwa makutu mairo ikumi. Amagenda n'amagaruka nizo abiri. Izooba niritobera, abaana nibahungira, enkoko niitaaha niiharruka nizitemba ha ruhaara rwazo. Obunyonyi omu miti nibutiitiira. Maama wa Kizigati aiririirweyo, orugendo ruli hara n'ebigere. Kazigati naasobora kurolerra bagenzi be nyamusana, baitu ekiro bambi n'omwirima n'obutiini bw'obuto, akaba atandikire kusoberwa. Ebiteekereezo bye byona bikaba biri ha \"Kahanda\" habwokuba nuko katwaire Maama we kandi nuko kasemeriire kumumugarurra. Nahabweki akatandika kukajima omukago omunda ye ati: Kahanda karuga omuka nikatoma aheeru, Ngarurra Maama wange. Kahanda kagalihire Kahanda kafunzire, Ngarurra Maama wange. Izooba niritobera omwirima nigwija, Enkoko itaahire n'abaana nibaita amaiba, Ngarurarra Maama wange. Titwina nku n'akatadooba tinkaboine. Ebyokulya bihoire n'amaizi gaseesekere Kahanda ka nyabusozi Kahanda ka nyabubaale, Kahanda ka nyabuterre, Kahanda ka nyabisaabu, Ngarurra Maama wange. Kahanda k'omurufunjo, Kahanda k'omu bisaaru, Kahanda ka nyabubira, Kahanda ka nyabubingo, Ngarurra Maama wange. Kahanda nyamwegoda, Kahanda ka makutu, Kahanda kacwekere, Kahanda nyakatokato, Ngarurra Maama wange. Kahanda ninkuramya, Ngarurra Maama wange. Kahanda k'entangatangano, Kahanda ka ha nguruko, Kahanda ka nyaburaara, Kahanda ka nyaburaro, Ngarurra Maama wange. Kahanda omu bwerre, Kahanda omu kahanga Kahanda omu ntembotembo. Kahanda omu nkonkomoko. Ngarurra Maama wange. Abaana nibahungira, oturo twokubaita, Omwirima nigwija n'enku tiiroho N'akatadooba tinkaboine Ngarurra Maama wange! \" Ha saaha ibiri z'ekiro omwirima gutiire ensi yoona eculiire Maama wa Kazigati ayetwekere ekinaga ky'enyugu, agiteekeremu ekinaga ky'ensoha omunda akitairemu ebihimba n'enjagi ezirukwera n'ekijuma nkuba n'obutuzi yagaruka omuka Buhinga ajwahire atuutukire, omutima gumwemeriire. Enjura ekaba egwire omu muhanda akaba ayetwekere alemiire. Obwire ha bwatandikiire okuteerana akaba ayekagwize emirundi ndagira nti ingaha ati. \"Boojo deeru abange ndabasanga!\" Obu yahikire ha mulyango, kunu naatura ebi ayetwekere, atarukufaayo engoto nkooku emugangire yayeta n'enkizi ati: \"Kazigati murumu?\" Kazigati n'abaanyina bakaba babyamire hansi kwonka omu bukomero bagwijagiire. Kazigati ahababuka n'ekihika naagira ati, \"Koowe Amooti.\" Amooti amugarukamu n'enkizi ekyamurumu ati, \"Abaana baraha?\" Kizigati kunu naakingura orwigi amugarukamu ati, \"Babyamire hanu hansi otabarubata.\" Maama: Kandi Abwoli boojo togira oti koobate omu bitabu byabu! Kazigati: Amooti twikaire tukulindiriire nitugira tuti oraija bwango omwirima gwaija, omu kisiika natiinayo twabyama hanu. Maama: Basemera! Kisembo! Mwimuke nyizire, mawe, leero ensi ebamigire embaju timwisigaize. Ebyokulya obahaire baalya? Kazigati: Ego baliire, baitu bihoireho, amaizi goona gaseesekere, Kisembo aikaire naarabaho ensoha yagihuumira yatenta gaaseeseka. Maama: Teyatikire? Kazigati: \"Nangwa nyizire bwango nagikwata neetenterra.\" Maama: Leka ndabeho ngende ncumike akatadooba. Ahwera ha kaifo akwata ha musago nambere yasigire yasereka ekibbiriiti naatiina abaana kwokya enju. Akiihayo ahanuura akatadooba na ko kuruga nambere yasigire yakasereka. Akacumika. Omusana gwaka omu mwirima gwabo. Abatobato abata omu bitabu abasweka, ababyamya kunu naagira ati, \"Kababyame bati obwire buhoireyo n'amaizi tigaroho, baranaaba nyenkya.\" \"Aturuka aheeru ataahya ebinaga bye, abihinguza omu kisiika ky'omu rwemo. Kazigati atandika okumusubirirra ebifiire haka. Na uwe amurabiramu eby'orugendo rwe. Hanyuma na uwe amuragira agenda abyame. Katuutu na Kapucu Ise Maama atakabyamire ayekaguza wenka ati, \"Leero nyowe binu ebigere mbibyamye ha n'esaabu yabyo eti! Atalinde kwegarukamu, yamatuka n'akataara ke yahingura ha kaifo. Omu mutima gwe akaba naasiima Nkya habwokuba abaana, eka, ebikwato n'ebitungwa, byona abisangireho. Ekintu ekirukukiraho obubi kyakusoboire okubaho abaana abato bati basigaire bonka haka okumara ekiro kyona. Ayeganyira ati, \"Obutagira wanyuma nukwo bukagira buti!\" Atalinde kwegarukamu, yamatuka n'akataara ke yahingura ha kaifo. Kazigati akaba ali omu kitabu naatwalirirwa. Obu akaba atakahweriireyo, omutima gwateera gwagarra. Yaijuka munywani we Kahanda. Yaimuka, yagenda yamwemerra ha rubaju, yamukwata omukono n'obugaro bwe yamugumya. Yainunuka yamuraramira omu mboni y'eriiso naamwegerra yamusiima ati, \"Kahanda nyakuruga omuka nootoma aheeru. Mamaino kungarurra Maama wange.\" Yagarukayo yagwijagira. Ifuro n'Amata Akaisiki Katuutu kakaba katakahikize emyaka etaano ey'obukuru. Kakaba katwaire oburungi bwa nyinako Kajobe n'amagezi ga iseko Kapucu. Kaagonzaaga muno okubaza n'okukaguza ebikaguzo ha buli kantu koona aka kaaroraga n'aka kaijaga omu mutwe. Ise ko Kapucu akaba ali musaija omwetegereza, omugumiisiriza, atarayekanasaaga ebikaguzo by'abato. Uwe na uwe na Kajobe bakaba beekambisize abaana baabo okubatebezaaga n'okubakaguzaaga ebi barukusiima. Baitu obumu byababuranganizaaga ebindi bibakwasa n'ensoni okubigarukamu. Hati nu teera akasisani omu mutima gwawe orole Kapucu ali omuka ye. Aikaliire omu ntebe ya sofa enkooto ey'abantu basatu. Ekiro Kyasande esaaha nka mukaaga n'ekicweka aho. Kapucu n'ab'omuka ye bacurwire okusoma. Omusaija onu Kapucu ayakoraga omu Gavumente omu kitongole ky'ebibira, akaba aikaliire ahuumwire, aihireyo ekitabu kye naasoma. Omukyara we Kajobe akaba ali omu icumbiro naateekaniza ekyanyamusana. Ahonaho Kapucu akahurra emirindi y'ekito neeruga omu kisiika ha kaifo. Ni Katuutu aizire kutebeza ise amakuru n'okumusogoita ebikaguzo. Aija amwikarra ha rubaju omu ntebe ya sofa. Kapucu amaiso agaiha omu kitabu eki akaba naasoma agaroza omw'omuhara. Katuutu atandika ati, \"Taata hati obu twaba nitusoma omwegesa yatutebeza ebigambo by'omusigazi ayayegomboize okubonabona n'abantu b'ihanga lye, okukira okwikara omu kusemererwa omu kikaali ky'Omukama.\" Ise habw'okugonza okwetegereza Katuutu obu araaba ayetegeriize kwo byona ebi bamwegeseze amukaguza ati, \"Hanyuma kiki ekyabaireho?\" Katuutu atandikire okutagata habw'okutunga omugisa ogw'okutebya ebi bamwegeseze, agarukamu ati, \"Hanyuma Omusaija ogu akairuka omu kikaali yayebembera abantu b'ihanga lye yahaiha omu bwiru.\" Kapucu ayongera amukaguza ati, \"Boojo akakora kurungi?\" Katuutu amugarukamu ati, \"Baitu taata bagamba ngu omu bikaali abantu balya kurungi, bajwara kurungi. Haliyo abairu n'abazaana n'abaheereza, ngu haliyo n'amakondere n'entimbo. Tihaakuzookereyo omuntu ondi owaakwebembiire ab'ihanga lye kubaiha omu bwiru?\" Kapucu na uwe nk'omuhara akaba atandikire okusemererwa n'okwesiima okubona atungire omugisa ogw'okusobororraho omwana onu omuto ekigambo kinu ekikuru omu bwomeezi bw'abantu. Okwegombooza n'okukomamu ebi ebirukukira oburungi, obukuru, omugaso, okwikaraho n'okunana, kunu obundi omu kuzooka okwa ha ruguru bisisa ebitarukusemeza. Agarukamu omwana ati, \"Kyamananu omusigazi ogu ataleme okutunga omulimo mukooto okucwamu eki asemeriire okukora hagati y'eby'okusemererwa n'okwesemeza uwe wenka, n'eby'okwefiisa akeefuma okujuna ab'ihanga lye. Kakuba yayegomboize okwikara omu kikaali rundi tihaakuzookere omuntu ondi omu kiikaro kye, kandi ekindi tihaakubaireho owa akubaire naamwijuka na hati hoona Akusisaine nk'abantu abandi boona Ababiito n'abagaragara abalya kurungi, bakatoonyereza buli kiro, ba kahuliiriza entimbo, bakaguruka amakondere, hanyuma bakaragara nk'orwakyo, bakeeba bakabura batakyaijukwa muntu.\" Hanu Kapucu ebi akaba nabaza yabanza yabirugaho yakaguza Katuutu ati, \"Oraboine abantu nibaiturra amata rundi pepisikola omu giraasi?\" Katuutu aikiriza ati, \"Ee, kambabona. Omuntu obu aiturra amata omu giraasi agikwatiire hansi n'omusumba mwingi, ehaaga bwango egira n'ifuro lingi.\" Ise ayongera amukaguza ati, \"Baitu kandi kakuba aiturramu mporampora habaho ki?\" Katuutu agarukamu ati, \"Egiraasi ehaaga amata, baitu tihabaho ifuro lingi.\" Kapucu amukaguza ati: \"Iwe boojo kakuba oikaire noogura amata ago rundi pepisikola wakutwaireho kiha?\" Katuutu agarukamu bwango nk'arukusoleza ati, \"Nintwaraho egiraasi enyakuroho ifuro.\" Ise amugarukamu ati, \"N'abantu baingi omu nsi munu nukwo bakora bati. Beegomboza eki tabaiguse habwokuba nikizooka kurungi ha ruguru basigaho eky'omuhendo eky'okwigusa.\" Omunyoro Kapucu ayongera aleeta ekyokurorraaho kindi. Agambira omuhara ati, \"Omu nsi munu nitusisana nk'abantu abali omu duuka rundi omu katale. Noomanya omu maduuka agamu n'omu butale obundi osanga emihendo y'ebibambo n'ebintu ebindi bagihandiikireho. Ebintu ebirungi muno, ebirukunana osanga biroho emihendo mikooto. Ebindi ebitali by'omugaso muno, rundi ebitali by'okwikaraho n'okunana, ebicucuka bwango, obisangaho emihendo ya laisi. Baitu hati teebereza orole, kakuba haija omuntu ow'itima ekiro, akakwata emihendo yoona akagihingisahigisa. Ebibambo eby'emihendo emike nibyo akataho emihendo emikooto, n'eby'emihendo emikooto akabidibya. Kiki ekirukubaho?\" Katuutu agarukamu bwango nk'arukukaguza ati, \"Obu taata nikisisana nk'omuntu arukugura ifuro?\" Ise amugarukamu ati, \"Ogarukiremu kurungi. Abantu baingi tibabanza kwetegereza kurungi n'okwekebiija eki barukugura. Katugambe tuti tibasisana nk'abarukuta ebintu omu minzaani okubirenga, n'ekirugamu bafeerwa, rundi aba ira nkooku baagambire, \"bairuka n'orutahazire, bagura byoyanswa.\" Katuutu akaguza ahonaaho amakuru g'okwiruka n'orutahazire n'okugura byoyanswa. Ise amusoborra kurungi, ayongera n'okumugambira ati, \"Omu bwomeezi bwaitu bwona twina okukomorra, okwegombooza n'okucwamu, eby'omuhendo n'ebitali by'omuhendo, ebirukuhwaho bwango n'ebirukunana. Gamba kakuba omusigazi naagonza okuswera, naasobora okurora omwisiki kijumba, atoonyeriize, ise muguuda.....\" Hanu Katuutu amucwamu bwango ati, \"Hati ogu taata tasemeriire okumuswera?\" Ise na uwe amugarukamu bwango ati, \"Naasobora kumuswera baitu naasemerra amuserreemu n'ebintu ebindi, nk'obwesigwa, okukuna, obukozi n'engonzi. Habwokuba oburungi bwe n'obuguuda bwa ise nibisisana orwakyo, obu biriragara bikahwaho halisigaraho ki? Nikyo kimu n'omwisiki, tasemeriire okusikwa akalimi k'omwojo konka. Naasemerra amute omu minzaani amupime atakamwikiriize.\" Katuutu naagonza kuzaanisa ise, habwokuba bakaba bali nganjani muno, amukaguza ati, \"Bunu iwe taata, maama akabanza yakupima omu minzaani?\" Obu ise akaba atakamugarukiremu, bakabona maama naaleetwa omu mulyango. Akaba ahuliire ekikaguzo ky'omuhara yakagwize ise. Abakaguza naasandaara ati, \"Obu ninyowe mwikaireho? Kandi Nyowe niinyijamu nta omu rubazo rwanyu?\" Bombi obu bakaba batakagarukiremu yabeeta ati, \"Ebyokulya biteekaniize mwije tulye.\" Bombi baimuka baamukurata omu kisiika ky'okuliiramu. Obu bakaba nibalya Kapucu yagambira omukyara we ati, \"Atwoki, Katuutu aikaire nansubirirra ebi babeegeseze omu Kanisa y'abato.\" Kajobe akubukira Katuutu amukaguza ati, \"Abwoli babeegeseze ki hati?\" Katuutu ayagonzaaga muno okutebya ebi ahuliire n'ebi arozire, bakaba bamuhikize. Yagarukamu yasoborra byona nkooku akaba naabiijuka. Ebyokulya yabanza yabita ha rubaju. Obu yamazire nubwo Kapucu na uwe atandika ati, \"Ha waizira, nyowe naba ninsobora Katuutu nkooku kiri kikuru muno ebintu okusisa arukubirenga omu minzaani, hanyuma okabiha emihendo yabyo.\" Kapucu akaba amanyire obuganikyo bwingi obugufu obu yayeyambisaaga okusoborra engiga ezi yabaga naabazaaho. Omu kasumi ako nubwo yaijukireyo oruganikyo rw'omukazi owaakaba atamanyire kulengerra kurungi emihendo y'ebintu. Yatandika ati, \"Ha mwogo gwa Butyaba omulimba akorora omwana atamanyire okuziha naagwa omu nyanja. Obu yaboine amaizi gaamwibika gaagaruka gaamwiburra omurundi gumu, yairuka ahonaaho yayedibika omu maizi yamwiburayo yamujuna. Hanyuma y'ebiro nkabisatu, omwana akaba ali omu mpinga na nyina, yaleeba omulimba ayamujunire. Yasima nyina yamugira ati, \"Maau, omusaija ogu nuwe yanjunire ijweri obu nkaba ninsa kwitwa enyanja.\" Nyina omwana yamweyuna. Obu yamuhikireho yamukaguza ati; \"Niiwe wajunire omwana wange ijweri obu akaba naasa kwitwa enyanja?\" Omulimba akaba naatekereza ati nyina omwana naagenderra okumusiima, yamugarukamu n'akaimwemwe ati, 'Ka ninyowe Maau!' Nyina omwana nubwo yamugarukiremu aswakiire ati, 'Kandi akakufiira ke akaba ajwaire okakataha?\" Katuutu yahunirra ati, \"Mawe! Boojo omukazi ogu tamanyire kusiima n'okurora ngu obwomeezi bw'omwana we nubukira akakufira ako konka!\" Okulya ha meza kukaba nukugenda mpora muno, habwokuba boona bakaba nibabaza, kandi nibahuliirizangana. Kandi ekindi ekiro kinu nkooku kikaba kiri Kyasande, boona bakaba baine obugabe. Kapucu eby'omukazi wa Butyaba yabirugaho, yatandika kutebeza omuhara eby'emitego. Yatandika ati, \"Omu bwomeezi bw'abantu harumu emitego nyingi, kandi ensita ya buli mutego gwona eba emu.\" Katuutu n'ekihika kingi naagonza okumanya akaguza, \"Neeha egi?\" Ise amugarukamu ati, \"Ninkwizira. Buli mutego gwona kirahuka okugutaahamu, baitu kiba ky'obulemeezi okugurugamu. Abantu baingi---otagira oti abato bonka baitu n'abakuru na bo---bagwa omu mitego, nibaitwa ebike, ebitali. by'omuhendo, nibasikwa ifuro kunu ebingi eby'omuhendo biriyo.\" \"Niinyijuka ira ha kyaro Kiculeeta, hakaba baroho empisi mahiiha, eyekaba etuntwize abantu, neerya enkoko zaabo n'embuzi, na buli kantu koona aka yakagwahoga. Nubwo omusaija omu yamaliriire okugitega n'ekiriba. Yarora obulenge bw'embuzi obugagire yabuta ha mbasuko y'ekiriba. Empisi obu yaizire yanunkirwa okuboya kw'enyama yarora n'omulyango ogurukutaaha omu kiriba guli mukooto tiyafaaho kurora ngu omunda ha mpero yagwo mufunda muno. Kandi tiyararamira eruguru okurora ebisobora okugigwera nibigiita. Yataahayo okwihayo akanunka. Ntamanya niitwa ebike kunu ebingi biriyo, habwokuba ekaba etakairiire hara akati nikagicumita neefa n'obulenge etakabuhikire.\" Kapucu abanza aleka kubaza, akoma ehuuma ye n'omuhyo gwe kumaliiriza ebyokulya bye ebikaba bitandikire kuhora ha sahaani. Baitu abakaba nibahuliiriza orubazo rwe ha meeza bakaba batarukwenda aleke, na uwe akaba naasisa arukunulirwa okubaza naayegesezaaho n'omwana. Nahabweki obu yamazire okumira ebikaba biri omu kwanwa yafundikira ekicweka eki eky'orubazorwe ati, \"Kikuru muno omuntu weena okubaganizaamu emitego n'etali mitego omunsi munu. Orufumo rw'ensi rugamba ngu, 'Ekenga eri nsongora----' Kajobe arumaliriza ahonaaho ati 'efa garamaire.' Katuutu akubukira nyina amurora n'amaiso g'okumunyumiza. Amusaba okurumusoborra...... Nyina Katuutu obu yamazire okumusoborra orufumo hati Katuutu amaiso yagahindukiza ise nigisisana agarukugamba ati, \"Obu taata wamara? Toyongera okantebezaayo oruganikyo rundi orurukukwata ha kwegombooza, okukomorra kwetantara emitego n'okutagura ifuro?\" Kapucu kitamutwarre omwanya okusoma ebiteekerezo by'omuhara. Yaijuka enganikyo ze ibiri yatandika okutebya orw'okubanza ati, \"Omu rubuga orumu omunsi ya Bafaransa, omwana w'obwojo akarora orutindo rw'egaali y'omwika rucwekere. Ahanooho yaijuka ati Omu kasumi katali kaingi egaali y'omwika ijwire abantu ekaba niija kwija kurabaho. Ekirukumanyisa ngu abantu boona abakaba bali omu gaali egi, bakaba nibaija kufa, egaali obu eraagwa omu kisaaru eky'orutindo rukaba rutambukire. Omwana yatandika okuteekereza bwango. Ahonaaho akahurra okuhirra kw'egaali niija. Akaba ajwaire esaati erukunanata. Yagijuuramu ahonaaho, yagibohera ha kiti. Yairuka n'amaani naateera orutindo amabega, naagenda omu maiso ha byoma egaali y'omwika ebi egenderaho. Yayemerra hagati y'omuhanda naahungya esaati ye n'amaani n'ebikiratima nibimuteera. Kikaba nikisoboka omubingi w'egaali y'omwika okutamurora n'okumutemberamu akamwita, kandi nukwo kyabairekwo. Omubingi w'egaali ha yamuboniire n'okukwata ebiziiza okwemereza tureeni, kandi n'omwana ha yatungiire omwanya okuguruka okuruga omu maiso gayo ekaba emazire okumurubata okuguru okumu yakucwaho. Obubakaba batakamutwaire omu irwarro n'okuhururwa kwingi, akasiga yabasoborra eki yagenderiire.\" Katuutu agamba naamuganyira akiikire engoto ati, \"Caali! Omwana ogu akahayo okuguru kwe okujuna obwomeezi bw'abandi kunu akaba atabamanyire!\" Ise agarukamu naagumya ati, \"Ky'amanamu akaba amaliriire n'okuhayo obwomeezi bwona. Okucwamu kwe n'okukomorra kwe n'omuhendo ogu yataire ha kintu eki gwali gwa haiguru muno.\" Katuutu yatunurra ise n'ekihika ahunire, omutima gwe guli ha mwojo ogu, baitu kandi naasisa arukugamba nk'Abaganda ati, \"Nsimye bwongerwa\" Na nyina na uwe akaba naanulirwa enganikyo ezi, Kapucu abateerayo orwa ha mpero ati, \"Ha kiro kimu aboojo mukaaga bakaimukya baagenda okutemba orusozi oruraihire kandi orurukulemeera okutemba. Bakagenda n'omwebembezi waabo omusaija omukuru. Baahikayo baarutemba. Baitu obu bakaba bakyaliyo enjura yagwa haija ekiho, obuterre n'obutiti, okusirimuka kwali kw'akabi mali. Orubaju n'orubaju rw'akahanda aka bakaba nibarabamu, hakaba haliyo ekiinongoro kikooto. Bakaba nibagendera ha ndebolebo. Omu mwirima ogu n'ekiho n'obutiti n'obuterre, omu ha boojo abo yeterebuka yagwa yayeborongosa omu kiinongoro. Bakamuhurra naayekumbya bataine ky'okumukorra. Bacwekwa enkizi, ebigambo byabateera akahuno. Omu kasumi ako omwebembezi wabo yacwamu ati nibasemerra basiisire, beebohere ha miti rundi ha mabaale okuhikya obwire obu buraahweza. Baitu Kyemba, munywani wa Kyoya, omwojo ogu ayagwire, obu yaikaire tiyabeerwa. Hanyuma yagenda hali omukuru omwebembezi waabo, yamugambira ati, \"Ningonza onyikirize ngende ndole Kyoya nkooku ali.\" Omukuru yahunirra, yamugarukamu ati, \"Kandi hati nikikyagasa ki? Kyoya amazire okufa, kandi na hati obu oramukurata omu mwirima n'obuterre n'obutiti bunu noija kutungirayo akabi noohutaara rundi noofeerayo.\" Baitu kyemba yahambiriza okuhikya omukuru obu yamwoheriize ati, \"Irooko ogende.\" Baamutiiza tooci, yabaahukanaho omu mwirima. Kandi ky'amananu akaterebuka yagwa, yahutarraayo, baitu munywani we yamuhikaho. Obu yamuhikireho haahinguraho akaanya kake kati yamukabira omu ngaro. Obwire obu bwakiire nyenkya, yasenjura mpora mpora yagenda yahika hali batahi be. Yabasoborra byona. Nubwo omukuru waabu yamugizire ati, \"Tinkugambiirege nti tikikyaine mugaso okumukurata? Munywani waawe afire, na iwe dora hati nkooku ohutaalireyo oti!\" Baitu Kyemba yamugarukamu ananukire ati, \"Kibaire ky'omugaso hali nyowe okugendayo waitu.\" Omukuru yamugarukamu naamukayukira ati, \"Kibaire ky'omugaso ki?\" Kyemba emanzi yayongera okumwanuukura ati, Kibaire ky'omugaso, habwokuba mmusangirege atakakabire, kandi obu ampuliirege yaimukya omutwe yangira ati, \"Niiwe Kyemba?\" Namugira nti, \"Ego ninyowe.\" Hanyuma yangira ati, \"Nkimanyire nti noija kwija!\" Kapucu ha yamaliire okutebya ebigambo binu boona emitima ekaba ebeehanikire, habwokuba obu yamazire boona baikya orwoya rw'amaani nibaiha hara. Kapucu yafundikira ati, \"Hali Kyemba omuhendo gw'omuganjano gwe hali Kyoya, gukaba nugumukirra obusinge bw'okwebohera ha muti. Kandi ebigambo ebi ebya ha mpero 'Nkimanyire nti noija kwija' bikaba nibimukirra efeeza n'ezaabu. Akeegombooza amata yasiga ifuro. N'omusigazi waanyu ogu ou baabegese zeeho nukwo yakozire ati, akasiga okusemererwa kw'omu kikaali yajuna obusiiriira bw'abataahi be, yabaiha omu bwiru. Akakomaho ebirukunana n'ebirukwikaraho, yasigaho eby'akacu kake n'amakiisankya. Baimuka ha meeza baategura ebintu. Katuutu yahwera omu icumbiro okukoonyera nyina okwogya ebintu. Omunyoro Kapucu yagarukira ekitabu kye ha mulyango naanihira ati omuhara araatwara akaanya atakagarukire kumusogoita n'ebikaguzo ebindi. Omuka (Omuhandiiki ali omu Ihanga) Nkaba ntakeetegerezaaga ntamanya, Ekiikaro ekyetwa \"Omuka\" Oku kikira ebindi byona oburungi, Okukihita ebindi byona oburungi, Okuhikya obu nagenzire omu ihanga Namarayo emyaka nyingi. Obu nubwo nahuliire okwegomba Kw'okugaruka omuka owaitu, Omunsi ei nazaaliirwemu, Omu ihanga eri nayoroliirwemu. Nasaba Omukama runtwara, Nti Waitu ngarra omuka owaitu, Omuka nambere baanyeta empaako, Owaitu nambere baammanya obwihwa. Mboyerwe nibatobeza enyungu, Muka Byenkya naahotora oburo, Omuhara naatooranisa esabwe. Okuboya nukuunyisa amairu Ningonza kuboyerwa ebyenju, Nibajunga keeri omuba Kankya. Ningonza okuboya kw'embuuku Omu masinde g'ensenyerre, Abakazi baraaliire okusiga, Bategere iguru obulimi. Ngarra omuka owaitu, Mboyerwe ente niikyaro, Kahoza naihembera ekoomi. Ningonza mboyerwe obwasingo Igana ligomere omu isaazi, Ningoza okukaga okuboya Kw'omwani gwakize omu isamba Enjoki niihuuma ha rwakyo, Niisoroma ebiraakora obwoki. Nyoyere eyobyo n'enswiga, Nataho ekitakuli ky'omwokyo, Gaitaho n'ekinyonga ky'owaitu. Muka Byabu araire azaire, Omuka mpurre embuzi niijuga Kibaraasi ezigaizire ebiri, Akahaya rutanga rw'embaale, N'eruusi kabogo eza Ntwiga Omuka nyenkya ninjija kutaaha obugenyi, Kwebiiha naagaba omuhara Omwihwa! Omwiha! Omwihwa araha bamuhe ekibego! Ningonza kwimuka ekiro, Nkahurra kadiiko neegamba, Kunu obugoma nibudiikiira, Ndondo ataahize omugoole. Hurra! Hurra! Hurra abantu nibarra Rundi omwana wa Wenkya akufa. Bataaha baroleriire ha liiso! Amaraka nuho garukwiha! Nyoyere Krisimaasi y'owaitu, Enyakwizira omu kyanda peregecu, Hatali enu eya munuka, Ey'omukufuka tiitiiti. Omuka, ndole nibasimba ebitooke, Abasiki nibaiha eteete, Aboojo nibatema obugara, Nyineeka naagura omukaro, Nyinabwenge naasa omuherya. Nyenkya ninsoma misanto, Nyowe ninyirra kabunduguru, Weebale kuhikaho Adyeri, Na iwe weebale kusaba Ateenyi, Tumutendereze! Omuka, Nyenkya kiro ky'empango, Omukama naajwara ekondo, Mpurre amakondere nigaana Kunu entimbo niisikimba. Ha kyaro mbaire ha kyaro! Kunu abasaija nibaramya Okaali, Ningonza okurora obusozi n'obweya Omuyaga niguteera emburara, Oruhiira nirwokya eteete, Obunyansi nibuhuulikahuulika, Okuboya nukusa okw'eseeta, Ndole amabingo g'enganda N'engoro omu kisaaru nseeri, Ebitakura kunu omu ihanga. Waitu, ngarra omuka owaitu, Otaabone omutima gwange nigwera Nduge omu mbeho y'ihanga Nteerwe akasana ntagate, Owaitu ha banjuma amaijukuru, Oku nuho ndukwenda kugaruka, Nuho ndukwenda ahonaaho ongarre Nsandaale n'abaana ba Kitara Nsanzirane n'Enzaarwa z'Owaitu.\" Ekiro ky'Okwoleka Obwenda \"Deeru sinka nyowe hanu ndimukorra ki Araali ogu?\" Ebigambo ebi bikagambwa Maliya Kaabarwani naateera ise amabega, kunu amaizi nigamukunkumuka omu maiso. Tihali habw'okufeerwa n'okusaalirwa rundi kugira oti manyeki rundi ise akaba amujumire. Baitu akabigamba habw'okweganyira obuceke bwe n'obutasabora bwe kugarurra ise ekintu ekisobora kwoleka mali okusiima kwe n'okuhaisaniza habw'ebi ebi akaba amukoliire enyuma kandi n'ebi akaba naamukorra omu kasumi ako. Araali ogu ise, baamwetaga Paul Rwakasuuliza. Akaba ali nk'omu myaka nkaaga ey'obukuru. Akatandika emirimo ye ey'okubanza nka bboyi w'Abajungu, aba yaheerezaaga omu bicweka ebitali bimu ebya Uganda. Ha yainukiire omu bwabboyi kugaruka omuka akaikarra hansi okuswera omukazi n'okweyombekara eka, akaba akuzire mali. Hanyuma akazaara abaana b'obwisiki babiri. Omuzigaijo Maliya Kaabarwani, n'omusubiro Evaasita Kaabadooka. Emyaka Rwakasuuliza ei yamazire naakoorra Abajungu, akaba agyegiiremu okubara abaana b'obwisiki nk'ab'omuhendo mali okwingana abaana b'obwojo. Nahabweki bahara be banu obu baakuzire baahika okugenda omu meegero, akamalirra okubaheera kimu okwegesebwa okurukukira oburungi nkooku arukusobora. Emyaka egi ey'okubanza omu bitebe bya Puraimare akagisobora kurungi habwokuba fiizi zikaba zikyali nke, baitu bombi obu baahikire omu bitebe bya sekendure, akatandika okutunga obulemeezi kwija kuroomya fiizi n'ebindi eby'okumara okwetaaga kwabo. Yatandika okuguza kimu kimu ha bintu bye ebirungi ebi akaba asoroize omu busigazi bwe, n'ebindi ebi akaba ahairwe bakama be Abajungu aba yakorraaga. Ha buli ntandikwa y'orusoma yoona obu yamaraga kuhayo fiizi ateera ekiikohe ati, \"Ehuu\" Eki kyahwa. Ruhanga ayebale. Ata enkaito omu bigere kutandika kusoroma ez'orusoma orundi. Kaabarwani na Kaabadooka baali beegi barungi n'egeso zaabo zikaba z'omu bantu. Bombi baaroraga n'okuhaisaniza okurumu okuganyira nkooku isebo omugurusi yatalibanaga kubatungira obukonyezi, kandi nkooku akaba atandikire okweyahukaniza n'ebintu bye ebi yagonzaaga na bo ebi baaligiraga omuka nukwo aroomye obusente bw'okubeegesa. Kaabadooka obu yamazire ekitebe kya mwenda, kandi obu yaboine obulemeezi nibweyongera obw'okuhikya eby' okubakoonyeza, akateekereza muno omunda ye obu haazookereho omusigazi arukugonzaakwo okumuswera. Yamalirra okwikiriza okuswerwa nukwo haakire ise atalibanire omwana omu. Nyakaabu Kaabarwani na ise ekiteekerezo kye eky'okuswerwa n'okutahirra eby'obufumbo ali muto ati batakigonze. Ise akamugambira ati, \"Okusoma kwawe nikugenda kurungi, kandi nyowe noobundaba ntaine mulimu, baitu fiizi zaayu ninsobora kwiregyalegya ninzihikya.\" Baitu Kaabadooka habw'engozi Mpuuga ezi akaba amwolekere, kandi na habw'okugonza kwikizaaho ise omu bulemezi bwe, kandi obu yaboine na nyina uwe naamusemba yagumirayo. Na bali baamuleka. Ekikorwa kinu ekya Kaabadooka okwikiriza okuswera kyali ky'embabazi mali hali ise n'eka y'owaabu baitu okuswera kwe kutakonyere muno, habwokuba ha baamalire eby'obugenyi, ituungo lyabo likaba lyeyongiire okukeeha. Kaabarwani yaroraga buli rusoma ise na nyina oku barukwekokoora akabainako koona nukwo bamute ha bbaasi bamugarreeyo omu isomero Buganda, ayege asemeriirwe. Okusobora okuzoora fiizi n'ebyetaago ebindi byona eby'eka, Rwakasuuliza akatandika okukora omulimo gw'obukinjaagi. Kutunga ente zinu ez'okwita obundi kyamwetaagisaaga okugenda hara muno okwisuuburayo. Ha murundi gunu akakwatirwayo oburwaire bwa nimoniya obwamutabwire butamwisire, n'omuhara Kaabarwani yaruga omu isomero kwija okumurwaza. Baitu habw'omugisa yacwa ebigoye, yatega, yakirra kimu. Kaabarwani habw'okumanya obunaku bw'omuka y'owaabu tiyayejaakaga. Abandi noobu baajwaraga enkaito bakanywa sukaali omucaai yabo, uwe amaiso yabahangaga abiri. Buli rusoma, ha busente bwe obuke obu baamuhaga okwekoonyeza, yayahurahoga akacweka aka alisobora ira kugulizaamu ise akasembo akarukuzooka okumusiima habw'ebi byona ebi yamukoliire n'ebi yabonaboine habwe. Baitu kandi obusente obu akabucwa omutwe obu baamwetiire ise ali w'okufa. Hanyuma y'ebi byona ebyabaireho, akasumi kakahika Maliya Kaabarwani yamaliiriza omusomo gwe ahikire kurungi. Kakaba kasumi k'omuhimbo n'obusinguzi omuka yabo yoona n'omub'oruganda n'abanyubeemikago. Okwezi kwali kwa Desemba. Krisimaasi ekaba niirirra haihi. Kaabarwani akaba ategekere okugabira ise akasembo mali ak'Ekiro ky'Amazaarwa. Biro binu haroho ebiro bingi omuntu ebi arukusobora okwolekeraho obwenda n'okusiima hali omuntu rundi abantu ab'arukugonza rundi aba arukugayuka. Abantu baingi biro binu baijuka buli mwaka ekiro eki baazaaliirweho. Abandi baijuka ekiro eki baasweriireho rundi eki baasweriirweho. Abamu bacumba obugenyi obu bahikya emyaka abiri n'etaano rundi amakumi ataano baakaba kutandika ekintu nanka. Haroho ebiro ebikuru omu madiini nka Idi eky'Ab√°siraamu, Paasika obundi ekyetwa Ekyokuhumbuuka eky'Abakristo. Omuntu aho naasobora okwolekeraho Obwenda n'okusiima. Abantu abamu bamalirra okwoleka obwenda bwabo tihali ha kiro kimu kyonka omu mwaka hali omuntu omu, baitu okwoleka obwenda buli kiro hali abantu aba baikara na bo, omu bikorwa, n'akalimi n'amakune. Abandi booleke obwenda n'okusiima hali Ruhanga habw'ekisembo ky'obwomeezi bwabo, rundi habw'okubakiza endwara enkooto. Kirungi okukyeforra nk'ekiragiro okwoleka obwenda hali omuntuhaakire omu-buli kiro nk'Abasikautu oku beeranganiza. Kaabarwani akalindirra akasumi aka yamaliireho okwega yakakwataniza na Krismaasi. Akaba amanyire ekintu ekimu ha bintu ise ebi akira kugonza, kandi na uwe eki yakoraga okumugondezaamu, niyo ekooti ye ey'erangi ya kibuubi. Ekooti egi yamufubataga kurungi, yamuhiisaaga, kandi niyo yamuturukyaga omu bantu. Omu kasumi kanu ekaba ekuzire. Pamba ekaba etandikire okuturuka ha mabega, n'enkokera zikaba zitiirwe ebikoba. Ekiteekerezo kya Kaabarwani kikaba kiri kumugurraamu ekooti endi, erukusisanira kimu n'eri yoonyini. Nahabweki akagiihayo omu nsita yagiihaho ebirengo byayo byona kurungi, yabitwarra omubaziizi kaswa amubazirreemu endi. Ekooti ya kibuubi ekabaziirwa kurungi nkooku Kaabarwani yagondeze, n'obusente bwona obu akaba asoroize okumara emyaka egi yoona naayesigisa kanu na kali bwagihweraho. Obu hakaba ha kyasigaireyo ebiro bisatu kuhika ha kiro kya Krismaasi kyonyini, Kaabarwani akaba atakyasobora okubumbaatira ensita ye. Nahabweki akagenda yaihayo ekisembo kye nambere akaba akitaire, omuhimbo gumwijwire ekifuba, yakireeta akisembere kurungi omu rupapura rwa kigaaju. Akasanga ise na nyina baikaliire ha mulyago. Yateeza amaju omu maiso gaabo, omutima gwe niguteera munoho okukira bwona n'ebiyengeyenge bimuli omu maiso habw'okusemererwa kwe okwingi yagira ati, \"Araali nkuleetiire akasembo kaawe kanu k'Ekiro kya Krismaasi, noobu karaaba kali kake, baitu k'okwoleka okusiima kwange okw'omunda habw'obukoonyezi bwona obu watuhaire na Kaabadooka omu kwegesibwa kwaitu. Nimmanya nti wayesigisaaga bingi, kandi niimmanya nti n'oburwaire obu obukaba nibusa okukwita ijweri bukarugirra ha kutalibana kw'okuntungira fiizi n'ebindi. Ninkusaba okaikirize.\" Rwakasuuliza ahuniriire muno, yaimukya emikono yayanuukura aculiire, ekisemboomuhara eki akaba amuleetiire. Ekigambo kikasisana ekimutiire ibumbakanwa. Yakikwasa omukazi. Hanyuma nubwo yasisaine nk'arukweyanuukura wenka ati, \"M-m!\" Nubwo asiima omuhara ati, \"Weebale Akiiki.\" Okusiima kwe okwingi kukaikara omunda baitu omukyara we nuwe yakizire okusiima muno n'ebigambo bingi. Hanyuma y'akacu, nubwo Rwakasuuliza yaimukire yayekuba ha kaifo yaihayo akasanduuko kasemberwe omu rupapura, uwe na nyina aka bakaba bamutegekiire. Kakaba karumu ebirongo by'enkaito. Rwakasuuliza akaba amanyire nkooku abaisiki boona omuhara aba yasomaga na bo nkooku baajwaraga enkaito, baitu Maliya akaba atarukusobora okwigura habwokuba sente ezi yamuhaga zikaba zitarukumumara. Na uwe nukwo kusonda kwimugurra ha kiro Kyokuzaarwa ekya ha mpero eky'okwega kwe, oku akaba amaliriize n'obusinguzi. Rwakasuuliza obu yagarukire arugire ha kaifo, aikaliire hansi yatandika orubazo rwe orugufu ati, \"Akiiki nkooku ocwiremu ebisembo bya Krismaasi kubigaba ekiro kitakahikire, na itwe katukuhe akyaitu twakutegekiire.\" Kabarwani akyanuukura n'emikono ebiri kandi asiima muno n'okuhuunirra, hanyuma aimukaho ahonaaho kugenda kusumurra n'okurora ekiri omunda. Nkooku baakagambire ngu 'Akabenga otabohere kaisa ekihika.' Akasanga biri birongo bibiri eby'enkaito ezirukwera tiitiiti. Yayanguha bwango yanaaba ebigere, hanyuma yabyomeereza na taulo, yazeerengamu. Yayeyongera okusemererwa obu yasangire niimuhika kandi niimufubata kurungi. Kaabarwani obu yarugire omu kisiika nambere abazaire be bakaba bali Rwakasuuliza yagamba omukazi ati, \"Sumurra Adyeri, turole Maliya ebi abohere.\" Adyeri Kaabatalya asumurra ekitereke. Baasanga eri kooti enungi ey'ekitiinisa, kandi erukusisanira kimu n'ekooti ye kibuubi boona ei bamanyire, ei agonza kandi enyakumuhiisa muno. Obu yagyerengeremu yasanga neemuhikira kimu oti rundi ekamuhangirwaho. Yayeyongera okusemererwa n'okusiima, kunu ou akaba nasiima akaba ataroho. Mukazi we Kaabatalya agarukamu naacumiitirizakurungi enyuma hara ati, \"Obu kaabarwani bambi obusente obu wakamuhaga kwekoonyeza tiyabukwatahoga emyaka yoona egi, yaikaraga naasondera ekooti egi!\" Rwakasuuliza ebintu byona ebirungi kandi eby'omuhendo akaba abigulize bahw'okuheererra abaana be abo. Omu kasumi kanu obulemu akaba abumazire n'ebyokurwanisa abijwire. Akaba asigaliize kusiima Ruhanga ayamusoboize byona, kandi ayamukirize n'oburwaire obu obukaba bwizire okumwita, kandi ayahaire muhara we omuto eka. Araahayo ki hali Ruhanga? Ekintu eky'omuhendo akaba ainakyo omu kasumi ako niyo ekooti enu omuhara ei akaba amuhaire. Yayekaguza asobiirwe ati, \"Boojo ngiguze nyihemu ensimbi nziheyo ekisembo hali Ruhanga nandi ngireke? Kaabarwani alingamba ki obu alikihurra? \" Obu akaba naakyateekereza ebigambo ebi nubwo yaijukire ebigambo by'ekizina ebirukugamba biti, \"Baraga emigisa yaawe, huumuza omutima gwawe,\" Yaijuka ebigambo by'Abakama abafumu abaarubasire orugendo rukooto muno nibatwara ebirabuko byabo eby'omuhendo okurabukira Omwana Omukama Yesu. Yaijuka naayegarukamu ati, Ruhanga buli kiro ansaba ati, \"Mwana wange mpa omutima gwawe!\" baitu mmuhaho kake muno hali gwo buli kiro. Yaijuka orufumo rw'ensi orugamba ngu 'Egakamirwa niyo egacwerwa.' Yayekuba omu kisiika yahanuurayo ekooti ye ey'omuhendo yagitwara hali omubaziizi wa suutu naagibungya. Omubaziizi yagimuguraho omuhendo gwa siringi kikumi n'abiri. Zoona nukwo yakaikwasire yarora omu bbaahaasa y'ekisembo ky'okusiima eky'ekiro kya Nweri, okwihayo nk'ekihongwa kye eky'okusiima hali Ruhanga Kagaba Yahurra akyanganukire omu mutima gwe. Yaijuka n'engambo y'aba ira ngu 'Ekisemerra omutwazi nikyo kisemerra n'omutwalirwa.' Maliya omuhara na uwe atatunge okuhuumura omu mutima gwe hanyuma y'okutunga ekisembo eki eky'omuhimbo kuruga hali abazaire be. Akaba naayegomba okugabira Adyeri nyina hamu na Rubbani isenkuru, na Nyabaleega nyineenkuru akasembo k'okubasemeza ha Kyokuzaarwa omu myaka yaabu egi ey'obukuru. Omunda ye akaba naagamba ati, 'Iwe eby'omumaiso nibimanywa oha? Baitu kandi nabwo naayongera naayekaguza ati, 'Iwe ndabaha ki ? sente ndaziihaha? ekooti y'Araali zoona ekaimaraho. Boojo omu bintu byange nkuguza ki ekisobora kundeetera omuhendo ogurukujuna?' Ateekereza ha nkaitoze, baitu ateteerwa. Atandika okurwana obulemu omunda ye hagati ye n'abandi. Ha mpero ABANDI n'obwenda bisingura. Ahingura omu kisiika aihayo enkaito ze, abanza aikwata omu ngaro azihindurana nk'arukweyongera okuzeetegereza n'okwirigira, iziga limu limuragara, n'erya kabiri litahoAg'abaisiki tigaikara hara-aigarra omu sanduuko yazo, ayesusura amaziga, aturuka aheeru agende kwibungya. Itasimbye enkaito enungi nk'ezi. Baimuguraho siringi nkaaga. Agenda n'omuhimbo omu maduuka agurraaho nyina na nyineenkuru na isenkuru ebisembo byabo. Asigaza ekisembo kye eky'okuta omu bbahaasa habw'okusiima Ruhanga habw'emigisa yoona ei yamuhaire omu kwega kwe. Ha kiro kya Krisimaasi kyonyini Kaabarwani akaba aina Kabarwani na Rwakasuuliza eka yona bagenda okusoma ensoni naagira ati, \"Deeru Araali obu arabona enkaito zange ntaijwaire arangamba ki\" Baitu kandi akaba aina ekihika okurora ise naagenda okusoma atoonyere omu kooti ye empyaka ei yamuhaire. Akaija okurora aihireyo akakooti ke kali akakuru nukwo ajwaire. Asoberwa oku araamukaguza kandi kunu na uwe obu ebigere biri busa. Baitu hanyuma aguma, amwirirra haihi amugamba mpora ati, ha kiro kikuru nka kinu? \" Rwakasuuliza ekikaguzo nka kinu akaba naakinihira, nahabweki obu kyaizire yagenda yaikarra hansi yayeta omuhara yamukurata, yagorra omukono yamukwata mpora ha ibega yamugambira ati, \"Akiiki, muzaana wange, ninkusaba onganyire. Omanyire nkakusiima n'omutima gwange gwona habw'ekisembo kyange eky'omuhendo kandi eky'omutooro eki wampaire, kandi n'obulyo obu wayolekere obu wakingurra, kandi obu nakitungire nikyo kyali kintu kyange ekirukukira omuhendo. Baitu Akiiki ekooti yange nkagitunda ijo, na sente zoona ezi naihiremu ninzihayo ekisembo hali Ruhanga okumusiima habwa byona ebi yansoboize habwawe. Byona biruga hali Uwe.\" Yamaliriza ati, \"Hati nu na iwe irooko ogende ojwale enkaito zaawe oije tugende tusome.\" Kaabarwani obulemeezi ha mutima gwe bukeehereho kake, atiize amaju omu maiso g'omugurusi we, ainamire atarukurora ise omu maiso, abaza n'iraka erirukworoba nk'arukwecwera omusango ati, \"Araali ninkusaba onganyire. Na nyowe enkaito ezi mwampaire nkaitunda ijo. Nkaba ntaina kindi eky'okutayo habwokuba nkaba niinyegomba muno okuha Adyeri maama na mukaaka na Bbala akasembo ha kiro kinu ekya Nweri. Ezi nasigaizeeho nzitaire omu bbahaasa okwihayo hali Ruhanga okumusiima habwa byona ebi aturabizeemu. Rwakasuuliza yamwanuukura akyanganukire ati, \"Mwisiki wange ag'orukurra nugo ndukwesusura. Itwembi eki twakozire nikyo kirukukira oburungi. Nyowe nkeesigisa ekyange ekirukira omuhendo n'omutooro, na iwe okeerekesa ekyawe ekirukukira omuhendo n'okusemera habw'okuleetera okusemererwa ABANDI n'okusiima Ruhanga. Dora nkooku abakama abafumu bali aba ira aba twaihiriireho omurwa gunu ogw'okuhangana ebiramukyo ha kiro kya Krisimaasi baarubasire orugendo rukooto ruti n'ebisembo byaabo eby'omuhendo, okugenda okurabukira Omwana Omukama. Kandi deeru ihangamura dora nkooku Ruhanga yatuhaire itwe ekisembo ky'Omwana we omu wenka!\" Eka yoona baimuka baagenda okusoma Nweri bakyanganukire kandi nibasemererwa. Orame Akasumi obu kalihika, Kandi ningira tikali hara, Etaara yange ekaraara, Akatuma kange omunda, Kakalekeraaho okuteera, Nkaikya limu nkamara, Nkaraga ensi nkagenda, Nkahika migongeekoma, Nkasangayo Omugurusi Isiitwe, Ndimugambira nti, 'Taata, Weebale kunta omunsi' Ndimusiima habwa Maama, Ndimwebaza habwa Taata, Ndimunyumiza habw'engozi, Ezi natungire hali abantu, Ezaayolekerwe abanywani, Kunu akasumi koona koona, Nkaba ntarukwisemerra, Ai bwomeezi bwomeezi bw'omunsi, Ninkuramya Ninkuraga. Omusaija omu, Benedikito Karutaba akaba ali w'emyaka asatu n'etaano ey'obukuru abafumu be basatu ha baamumanyisiize amakuru ag'okutiinisa kandi ag'obujune, nkooku asigaizeeyo ameezi mukaaga gonka afe, aruge omunsi. Hati soma orole nkooku Karutaba ya yetekaniize kumara obusumi obutaito obu obwakaba asigaize. Boojo akakoraki? ISBN 9970-02-549-X Fountain Publishers Kampala - Uganda www.fountainpublishers.co.ug"}
{"type": "monolingual_text", "text": "Omukasumi kanu koona, Wambwa akaba atairemu ati, \"Boojo baawabisoro abarukwehaisaniza bati banu mbagambe ki? \" Wanjangu obu akaba naamaliiriza ati orubazo rwe, ahonaaho Wambwa naimuka. Yagambira bagenzi be ati: \"Abarukugonzibwa, nimpuniirra muno habw'ebintu byona ebi mugambire ebi, okwoleka emigaso yaanyu hali omuntu. Boojo ebi mukagambire ebi kuba nibitwarwa okuba by'amananu, mwakuteekeriize ki hali nyowe? Nimba ntahikize kugamba nti inywe inywena niinyowe mbakiirra kimu okuba n'omugaso hali omuntu, kandi niinyowe Mukama waanyu? Nooha omuli inywe atamanyire oku niinye mba mulinzi w'obwomeezi bwanyu hamu n'obwa mukama waanyu? Dora: Omubwire bw'ekiro ndaara aheeru okuranga buli kabi koona akanyakwija kubagwera rundi kutaahiirra eka ya mukama waitu. Obu ndora enyamaiswa yoona, mboigora, mukama waitu asisiimuka. Kandi tingarukira hakuboigora kwonka, mukama waitu obu aturuka aheeru kubarwaniirra, na nyowe mba nawe. Kakuba aba n'akabi akamugweriire omukasumi ako, nyeteekaniize okumurwaniirra. Ekirukumanyisa ngu, ekiriita uwe nikyo kiriita na nyowe. \" Omubwire bwa musana, ngenda na mukama waitu omu buli kiikaro kyona eki aba agondeze kuhikamu, nukwo nsobole okumuragiirra buli kabi koona akarukusobora kumwizira. Obu mba ntagenzire nawe, nsigara haka, nindoleerra buli kintu kyona haka omumulingo uwe wenka ogu yaakubaire akiroleriiremu. Obu mba ntagenzire na mukama waitu, rundi ntasigaire haka, nyikara hamu nainywe nimbalinda omu buli kabi koona akarukosobora okubaizira. Obu habaho ekintu kyona eky'akabi, nyiruka bwangu okugya kumaanyisa mukama waitu nukwo aije tukisingule. Ky'okusaalirwa okurora inywena abakabalize mweberwe ebintu binu ebikuru. Kyonka noobu inywe muraaba mubitaire enyuma eky'omugisa murungi mukama waitu abimanyire. Nikyo oroorra nansisaniriza kwo kimu nka mugenzi we. Omubwire bw'okulya mmwikaarra harubaju. Eki alyaho na nyowe nikyo ndyaho. Omubwire bwona obu tuba tuli hamu, tamara kaanya atansisiriize hamugongo rundi atababalize nanyowe. Empaako yange 'Acaali'. Nahabweki ninteekereza nti, tikiina mugaso mwingi muno okubabaliza ebirikukira hanu. Byona ebi ngambire na inywe inywenka musangirwe nimubyemanyira, noobu muraaba mubaire mulengereho okubinaga enyuma. Mutyo muno okumpuliiriza\""}
{"type": "monolingual_text", "text": "Karutaba akaba atarukwenda itungo lingi, ente akaba atarukwesiga ngu niisobora kwikara kurungi mukama wazo ataroho, nahabweki ezirukukira obwingi yazitunda ensimbi yazita omu bbanka. Nahabweki sente ise ezi yasigire, oteho na zinu ezarugire omu nte, oyongerezeeho n'omusaara gwe, zamufoora omusaija omuguuda mali. Baitu obuguuda buhiira bufubira. Emyezi nyingi erabireho hanyuma y'okufa kwa Ise, obwomeezi bukatandika okuhindukaho kake. Obwekambi bwe ha mulimo bwakeeha, baitu obwekambi bwe ha nkooba bwayeeyongera. Amagezi ge ha kukozesa obusumi bwe obw'obugabe, ekintu ekinyakulemeera abantu baingi omunsi yaitu, gaatonterra. Omu myaka eyabandize akaba ahandiikire ekitabu ha Bakama b'omu Uganda, n'ekindi ha itungo ly'omu Uganda, omu busumi bwe obw'obugabe, kandi abantu bakaba nibabigonza muno, baitu hati akaba atakyaina mwanya kukora ebintu bya mulingo nk'ogu. Hanyuma akatandika okurwararwara, akabanza enkaka, yataho eby'ahamumiro, yayongeraho okugenda naahwamu esagama. Nahabweki obu yatungire okuhuumura kwe yamalirra okugenda okurora abafumu abaginga, bamukeberre kimu buzima nk'Abanyankole oku bagamba, bahike ha nsibuko y'endwara ye bamutambire. Akaba aina ensimbi z'okubasasura n'okusasurra omubazi gwona ogu baakumuragiire. Obu bamazire kumukebera boona omurundi ogwa ha mpero, bakamurangira n'obujune bati, \"Tukukebiire twakwekebiija weena, baitu eky'okusaalirwa oina oburwaire omu sagama yaawe, kandi oburwaire obu nubwija okukwita omumyezi mukaaga kuruga hati. Busaho mubazi ogumanyirwe omunsi yoona ogusobora okukutambira.\" Hanu ka'mmuleke uwe wenka akutebeze nkoku yamazire emyezi egi omukaaga abafumu ei baali bamucweriire okufa. Benedikito Karutaba akaba ali muhuuru. \"Abafumu obu baamazire okuntebeza amakuru ganu, ag'enkizi, ag'obujune, nyowe nyeena nkacwekacweka nahoibwamu amaani, nasisana nk'ekisunga kwonka. Kikantwarra omwanya okwikiriza nti na nyowe ntaaha ndi w'okufa, kandi tikuli kufa kwonka baitu ngu niinyija kufa omu mwanya muke guti. Ira lyona okufa nakuteekaga ha bantu abandi abakaikuru n'abagurusi. Nyowe nayebaraga nti ndi w'okwikara omu nsi ebiro n'ebiro. Ninteekereza nti itwena nukwo tuteekereza tuti obu tuba tukyali bato, rundi tutakarwaire; baitu hanyuma ya sabbiiti emu yonka nkaikiriza egabu yange, namanya nti ndi w'okufa, okufa kya boona, abamu bagenda ahonaaho, abandi bagenda handi hake baitu ha mpero ya byona boona bagenda kandi baligenda."}
{"type": "monolingual_text", "text": "Omwitema limu lyonka, Magurugasiganjuranamuyaga akacwa omukira gwa Wantwiga ou yakomeremu, kandi na hanyuma y'okumara kugukoma hansi, ahonaaho akatema emisinde n'embwa ze yairuka naakwata ogw'owaabu. Wantwiga kitemwaho mukira, Omukubanza atamanye kiki ekimubaireho. Ekyererezi Mwezi, embwa ya Magurugasiganjuranamuyaga, eki ekaba etanakire kuhwezesa mukama wayo, nakyo kyonka kikamubuliza kimu amagezi. Akahababuka naamaataraarra oku n'oku, obu n'okukunga nuho ataire. Okukunga kwe oku nukwo kwasisiimwire Baawantwiga bagenzi be, kyonka noobu na bo baasisiimukire, ekyererezi eki bakaba batakabonaga omukiikaro kyabo kitabaganye okuba n'omutima oguteekaine. Ekyarugiremu nukwo na bo kumaataraarra oku n'oku, buli omu naakwata ogu akasangire. Bakasoorrokana obu baahuliire mugenzi wabo, Wantwiga kitemwaho mukira, naagira ati, \"Bairu ba taata, muunyanguhire, haroho omuntu anyakuntemereho omukira.\" Hanyuma y'okusanga mugenzi wabo atakyaina kwo mukira gwe, ahonaaho bakacwamu okukora kyona eki barukusobora kuzoora omuntu anyakukozire ekintu ekya mulingo ogu. Omu hali bo akabagambira ati, \"Nyowe obu njumbuutukirege, ndozirege omuntu nairuka naahwerayo,\" Okuhuurra eki, nubwo hati bakaguza akakaikuru kaabo omuka yabo obu haraaba hataiziremuga muntu weena obu babairege bataroho, akagira hoona ha ayeserekere. Baitu akakaikuru kaabo kakabarahira kati, \"Gwakuba muziro omuntu weena kwija mutaroho, hanyuma akeesereka omuka yaanyu enu.\" Bawantwiga na bo habw'okurora omulingo ensi ogu erukutangaaramu, bakaikiriza ebigambo by'akakaikuru kaabo. Bagumiza kimu oku omukira gwa mutaahi wabo gumutemerweho omuntu atali wa buli kiro, kandi baagumya n'ekiteekerezo eky'okukora kyona eki barukusobora okuzoora omuntu anyakukozire ekintu ekya mulingo ogu. Bo, kubaza ebi byona, Wantwiga kitemwaho mukira ali hara. Bagenzi be kurora na uwe wenka oku ayeheeriireyo kimu, ahonaaho boona bakamukurata, baagwa omukirale kya Magurugasiganjuranamuyaga. Bakairukira kimu n'amaani gaabo goona, baitu batasobole okukwata Magurugasiganjuranamuyaga, habwokuba uwe akaba amazire kaanyaho agenzire. Bakairuka okuhikya obu baahikire omunsi eya munuka, enyakwakwamu omusana, baitu nabwo batasobole okukwata Magurugasiganjuranamuyaga. Embwa ye Mahwa obu yarozire naasisana kuba nk'omuntu ayajwaha, ahanaaho yatanaka ekibira ky'amahwa n'amakongoranwa, kyasanasana omuhanda enyuma yabo. Baawantwiga kwija kukirabamu, Magurugasiganjuranamuyaga arajwahurukire ira. Hanyuama y'okuraba omukibira eki, eky'amahwa n'amakongoranwa, Baawantwiga bakeeyongera okwirukira kimu n'amaani nkooku kikaba nikisoboka, okuhikya obu baasoboire okulengera Magurugasiganjuranamuyaga. Obu bakaba bali haihi okumufundaaniza, embwa ye, Mwirima, yatanaka, omwirima gwakora hansi na haiguru, obulemeezi bwabo bwagarukaho buhyaka. Kandi omukasumi kanu, abarukukira obwingi omuli bo, bakacwamu okugarukayo owaabubo; kyonka Wantwiga kitemwaho mukira hamu na Bawantwiga abandi abakebake, bo, bakalengaho okwongera okumuhambya nibahumagiriza omumwirima ogu. Kandi n'omukasumi kanu, Magurugasiganjuranamuyaga akaba yahika hakujwaha okw'amaani. Kakaba kali kataito kati bamukwate, embwa ye Nyanja obu yatanakire enyanja yabooga, amaizi gaakora oku n'oku. Aba nseeri baaba ba nseeri n'aba, kunu baaba ba kunu. Baawantwiga bakalengaho okwambuka enyanja egi, baitu batasobole. Habw'okulemesebwa okwa mulingo ogu, hati boona bakacwamu okugaruka. Nubwo hati obu baamazire kuhika busi bwa nseeri bw'enyanja, Wantwiga kitemwaho mukira yayamiriire Magurugasiganjuranamuyaga ati, \"Ogonze ogende musaija we iwe, akasumi kalihika ndikwita! Ndiija ndi rubango rurungi, orw'icumu, ndikwita! Ndiija ndi mukazi murungi, ndikwita! Okizire enkuba, olihya omuurro.\""}
{"type": "monolingual_text", "text": "Owiisaza: Bujenje Owiigomboorra Omuhangura Bikonzi \" \" Omubongoya Bwijanga \" \" Omugwera Biiso \" \" Omunyabyara Buliisa \" \" Omutalehesa Budongo \" Omurwana Kyabigambire Owiisaza: Bululi Owiigomborra Omuhambya Ihungu \" \" Omuhangane Kimengo \" \" Omuhuukya Pakaanyi \" \" Omusuuga Miirya \" \" Omuswata Kaarujubu \" \" Omujweka Kiryanga Owiisaza: Kibanda Owiigomborra Omubanda Kiryandongo \" Omutalya Kiryandongo \" Omutengeesa Masindi Port \" Omutanyaata Kigumba \" Omwanga- Mutunda myoyo Owiisaza: Buyaga Owiisaza Owiigomborra Mugema Kibaale \" Omunyemera Matale \" Kasumba Kagadi \" Omukumbya Bwamuramira \" Omulyanga Kiryanga Rukumba \" Rukumba Mugarama Omukwiri Omukwiri Kyanyaisoke \" Omuhinya Mabaale Owiisaza: Bugangaizi Owiisaza Owiigomborra Kikuukuule Kakumiro \" \" Omukwenuzi Kasambya \" \" Omuhemba Nkooko \" \" Omugwara Kakindo \" \" Omwambu- Bwanswa kya Owiisaza Omujwenge Nyalweyo AMABARA G'ABEMIRUKA Munyoka Murabaraba Mutuba III Munyoka Murabaraba Munyoka Murabaraba Sabairu Omutikya Mutuba I Omutazindwa Sabagabu Omunyaaka \" II Omuteekanga Sabawali Omukweya \" III Omutalemwa Musaale Omuhundwa\" IV Omutooza TOORO Owiisaza: BUSONGORA Owiigomborra Omujwisa Kaseese Omuteeganya Kaseese Omuhambya Muhokya Omutasoroora Kilembe Omuhamya Katwe Owiisaza: Bukonjo Owiigomboorra Omuleman- Nyabirongo sozi Omuzaahura Bwera Omutasindi- Kisingwa Omurwani Kyarumba Omutalindwa Omukunyu Omunyaga Karambi"}
{"type": "monolingual_text", "text": "Nyambwa zaawe kuraara zihuliire iraka lya mukama wazo, ahonaaho zigarukwamu amaani maingi muno, zitandika okwirukira kimu okufa n'okukira. Nyantwiga kwija kujumbuutuka, zo zimazire ira kuhika. Mukama wazo akazigambira ekigambo kimu kyonka ati, \"Mwehiire!\" Ahonaaho zaatandikiraho okukora akalimo. Zaatabatabagira Nyawantwiga eri zaagiraaza warairaha. Obu zaamazire okugiita, hati zaija hali mukama wazo okwoleka okusemererwa kwazo. Zaamutembatemba, zaamukombakomba, zaamukora buli nyakalingo yoona embwa ei zikora mukama wazo okumwoleka okusemererwa kwazo. Eky'amahano Magurugasiganjuranamuyaga kwija kunaga amaiso, dara amacumu ge ahiigisa buli kiro haihi n'ekiikaro eki abaire agwijagiriiremu. Eki kikamwongeramu muno amaani. Hanyuma y'okumara kuhuumuraho nk'ebiro bibiri, hati Magurugasiganjuranamuyaga akatandika kuteekerezaaho amagezi ag'okugaruka owaabu. Habw'okutasobora noobwakubaire okuteebereza kwonka enkiro y'owaabu, akacwamu kugenda mporamporara naahiiga okuhikya Nyamuhanga obu alimuhikya omukicweka ky'ensi ei arukusobora kuteeberezaamu enkiro y'owaabu, nukwo hati azoole omuhanda oguraamuhikya omuka ye. Ebiro bingiho bikagenda atakasoboire kuhika omukicweka ky'ensi ei asobora kuteebererezaamu enkiro y'owaabu. Embwa ze zaitaga enyamaiswa, hanyuma uwe ateera obulindi, ayokya enyama, alya. Obundi yacwaga ebijuma by'emiti nibyo naalya. Omubusumi obu bwona, mukazi we, abaana be nyina hamu na ise, n'abantu abandi boona abaamugonzaaga, bakaba batarukusobora kwikiriza ebigambo bya Kamanyi na Kakengi, buli kiro abaabagambiraga bati, \"Muleke kutuntura, Magurugasiganjuranamuyaga aliyo mwomeezi, kiriba kiro kimu obu mulimubona naataaha.\" Haihi bazaire be kugamba ngu nibamuwebugira obu baakaboine basigaire omubuguuda bwe. Ekigambo ky'omukuru mukaro, obu oijuka orumaho. Litabe ira, omurwebagyo orurungi aho, ente ziri haihi kutaaha, ab'omba Magurugasiganjuranamuyaga obu baahuliire amajugo g'embwa, omunkiro, nigarangira. Kamanyi na Kakengi obu baagiire kugira bati \"Omwana wa nyinaitwe, Magurugasiganjuranamuyaga yaija,\" nyina hamu na mukazi we baatamu omukungo kurra habw'okutagonza kuhuurra ebigambo ebirukusisana biti, hamu n'okutagonza kuhuurra amajugo g'embwa okubaaijukya omuntu wabo, bo, ou barukuteekereza ngu akafa ira. Baitu Kamanyi na Kakengi bo, batalekeerre okubagira bati, \"Barungi bange muhuumule, muteekanize kurungi enju, nukwo tutangiirre mugenzi waitu n'ekitiinisa ekimusemeriire.\" Obu bakaba bakyali omukurra hamu n'omubigambo ebirukusisana biti, bakaija kurora ezimu ha mbwa ze zibahikireho ira. Okusemererwa oku ziina kw'amahano. Emikira neecwibwa, kandi niigurukira haiguru n'okuhuunahuuna okurukuragiirra okusemererwa okw'amaani oku zikaba ziina \"Mundugeho kuli nyowe!\" ebi nibyo ebigambo nyina Magurugasiganjuranamuyaga ebi yazigambire obu zaizire kumutembatemba. Ati, \"Obu muli mbwa z'omugaso, kwija n'omwana wange hati mubaire ki?\" Obu zaizire kugenda n'omba mugole wazo Burungibuliza, na uwe nukwo yazeegambira. Baitu ebi byona zo itabifeeho. Obu zaamazire kukora eki zikaba igenderiire - okuranga okuzaahuka kwa mukama wazoahanaaho zaayegarukirayo, okutangaana mukama wazo, nukwo zisobole kwija nawe. Burungibuliza na Nyinazaara obu bakaba bakyali omukurra kwabo omunju, bakahuurra aheeru emirera neeteerwa, akoogo nikasaara, ezigati yoona etairemu wa, wa. Kwija kugira bati na bo ka barole ekiri aheeru, amaiso gabo gaabaroza eki bakaba batarukunihira kurora, omuntu ou baanihiraga ngu akafa ira. Omu ha bagenzi be amutaire haibega nk'omwana, abairu be bamujugalikire oku n'oku. Okubanza nyina hamu na mukazi we bakateekereeza bati rundi nibaroota; baitu obu bamusimburwire, mporampora omutima gwabagaruka omunda, ahonaaho Burungibuliza yagwa iba omukifuba, baaramukyangana n'okusemererwa kwingi. Omuzaahuki obu yataahire omunju, ise na nyina baamubukara obwa kabiri, orole oku baamubukaire obu akaba naagabura. Baamiisa endembeezi, eka yoona yaba omukusemererwa. Buli mutaahi weena owaakaba aina ekintu kyona omuka ye, kiro eki atakisigeyo. Ti mwana wa maarwa, ti mwana wa mata, ti mwana wa buli kintu kyona ekiriibwa. Kiro eki obugenyi bwaraazaamu orole nka hakiro eki yagabuliiremu Burungibuliza. Hanyuma y'okumara ebiro naakyalya kandi naanywa n'abooruganda rwe hamu n'abantu abandi boona abaijaga okumujwahukiirra, hati akasaba bagenzi be bamusendekereza agende kweranga hali Isaza hamu n'embwa ze. Abantu obu baakihuliire ngu Magurugasiganjuranamuyaga naagonza kugya kweranga hali Isaza, buli owaakaba naayesobora weena hakiro ky'okugenda kwe, akaija okumusendekereza nukwo ahike omba Isaza n'ekitiinisa kingi. Bakamutwarra omukateeko, kandi buli ayakahuurraga ha ibara lye weena omumuhanda, yaijaga nairuka okumuroraho hamu n'okumusiima habw'okwongera okugaruka omubantu. Isaza obu yamuboine, na uwe akasemererwa muno habw'obusinguzibwe oburukwingana buti. Habw'okugonza okwoleka okusemererwa kwe, akamuha engumba ikumi nukwo asobole okwinura abantu be boona abarukumusemerererwa. Kandi okumwolekere kimu obwesigwa obu aina omuli uwe, omukumaliirra kwa byona, akamufoora Muhikirwa (katiikiro) we omubukama bwe. Ibara lya Magurugasiganjuranamuyaga likarangaanwa hoona hoona omunsi, kandi n'abantu baingi bakeegera hali uwe engeso ey'obumanzi hamu n'okumaliirra okukora ekintu hataroho kutiina kwona. EBY'OKWEMANYIIRIZAAHO ENYATURA Y'EBIGAMBO 1- Yega engabu 'Kapaapa Omutatembwa' omumutwe: Naija Kapaapa, naija Minyumiro. Naija Misisa gwagambiire okuzimu ensi ekaatika enyamwenge. Nkateera akasaija kaagwa n'engabu yako, kaagicwa orutwanga Kaagamba owanyinako kati \"Imuka ompoorre,\" Ati, \"Mpoole ngase ki Musisa gwagambiire okuzimu ensi ekaatika enyamwenge.\" Kikumiro niikamwa enfuuzi, Kitagweta niigweterwa abeega. Abagufu nkumbya nk'empike, abaraihire ntema nk'omugusa. Maau akantuma amaizi namuleetera obwamba bw'esamaga Taata yantuma enku namuleetera ebicweka by'emango. Okalime nkataahe, otembe haiguru amasega gakulye Tiimmanya oku abanyeete bafa. Nkatemba omuti ntakwatiriire nahanuuka n'itaagi! Baakaguza ngu nooha? Nti-n'Omutatembwa, Kapaapa, omwiru w'Akkiiki. 2- Binu haifo biboha orulimi, baitu obu oba osoboire kubigamba kurungi, bikuha obusobozi bw'okwaturaga kurungi ebigambo. Bigambe noorahukiriza emirundi nyingi oti:- (a) Obu oli Munyarwamwanja kubaza Orunyarwamwanja okaba ki? (b) Abudooni noogyaha? Ningenda Budongo. Abudooni nookoraki? Ninsamba obudongo. (c) Omukazi taiha iba ihwa, obu alimwiha limwiha omuka. 3- Yega agamu ha mabwa g'ebizina by'ente ez'omubusinge obwa ira: Nkaliisiza Nyambuubi omumutwe nambere a kacu kaabengeyeraga; Zaabanda ekyana ky'ensama zaakiita, ekijumbuko ky'entale ikimanya. Ikaba iriiriire Nyamigeerra ekinyalyoya kyaija kyaikanga; Nti \"Mukaikuru ziihemu eyombo, omwika gw'etaaba tiigumanya,\" Nkaliisiza Butogota, Kateerra zaija zaagisaamanga, Nyowe ndi mucungiro gw'omwibaale, ekyanda obu kirijwa tindoma. Obu nasangire nibairuka amabara, nti \"Nyemereza nduke eryange.\" Rusuusuka Rukuliiromumarungu, Mangoibambwire Kyasiina. Nkaliisiza Kigumba nseeri omwirima gwaisanga Nyamuhaagura, Nti \"Rusimbaazi koleereza etaara, endungi isandaale niikyora.\" Mwabirora ebyeramahembe by'owaitu byarugaho byabacwa emitima, Kabiibi egosire omuhanda, njura etakya omubairagura. Amaarwa nganywire n'abairu ebisomberanda byagamara, Mutanganywa mukatamu eyombo emyenda etiina eya nseeri. 4- Ente eza biro binu ezirukukira obwingi ndugamahanga kandi n'endoleerra yazo ya mulingo gundi. Mutekerezeeho omulingo isemeriire kukugizibwamu. 5- Kora omuzaano gwa'okubara kw'omubwijukizi oti: Ntembe akasozi, ngereka, ntaho n'akandi, ngereka, nti obu mwena, ngereka. Ntembe akasozi, ngereka, ntaho n'akandi, ngereka, nti obu mwenda, ngereka. Ntemba akasozi, ngereeka, ntaho n'akandi, ngereka, nti ikumi na bbuna, ngereka. Ntemba akasozi (Busozi bwingaha obu wahikya otakasobeze omukubara kwawe? Ijuka ngu ha buli busozi bbuna noosigaga oyongiireho akasozi kamu.) Ebigambo binu bikira muno kuhulirwa omukubaza k'wabantu. Bisome kandi oteekerezeeho muno amakuru gaabyo: Abagataaha nubo bagaiha emiroto. Bakincwire buli akinagireho. Cumba tulye tiguli mwaga. Eraateere tejunjuura. Enjura etahinda niyo egwa, obu emara kuhinda buli mujumbi. Ekibi bakifuuhya kitakaizire Gunsingire aleha bike. Ihanga rukanga likwatanizibwa. Kake n'engambo nungi Nkuroho anywana mbere onywaine Nyansorombi tahwa bagiibiire. Rwagunywaine aliba ataroho. Soozaara ataakuhe mukazi akusaba omuhendo mura. Tinkakibonaga esiisa obukuru. Weesoroole kwekuma kuhigiza enunda kusoma."}
{"type": "monolingual_text", "text": "Nkooku ebisoro omumpaka zaabyo zinu bikaba bitakomere Mukuru w'Entebe, ayabanzaaga kwemeerra nuwe yabazaaga. Omunyorokati wante obu akaba naamara orubazo rwe ati, ahonaaho Wantaama naayemeerra okubaza. Akatandika n'okusiima wante habwa byona ebi abagambiire ha migaso ye hali omuntu. Kyonka akamujunaana muno habw'obutasobora kutunga ekiteekerezo eky'okwijuka emigaso y'ebisoro bigenzi bye hali omuntu. Ebi obu yabimazire, hati yatandika okugambira ekitebe ati: \"Bagenzi bange, Omunyorokati Wante noobu araaba uwe atasoboire okutunga ekiteekerezo kyona ha mugaso gwange hali omuntu, rundi manyeki habw'okurora ntali mukooto okwingana uwe, tiimmanyire. Nyowe nyina ebikaguzo byange bisatu ebi ndukugonza kumukaguza.Kakuba atabiita, buli nikyeyoleka kyonka oku nyowe ndi w'omugaso hali omuntu okukira uwe: Omukubanza nigonza Wante ammanyise, ha nyama ibiri ey'enta n'ey'entaama, abantu bakira kugonzaaho nyama ki? Enjura obu eba neegwa, Munyorokati Wante, mukama waawe kukutwara omubunyansi, kijwaro ki eki agenda ayesangiriire? Omubwire bw'ekiro, omuntu abyamira ki kandi yesweka ki? Wante, noosemeerra kwetegereza obukuru bw'ebintu ebi, ebi nkukagwize. Okimanyire kurungi ngu, obu habaho obugenyi bwona obw'ekitiinisa, enyama yange niyo eba y'okubanza. Kakuba omuntu ateeswekeerra oruhu rwange omubwire bw'enjura akakutwara kukuliisa, Munyorokati Wante torukusobora kutunga kookulya. Okimanyire kurungi ngu, Balinda macumu enjara terindwa, abaagirinzire ekabaiha amaino. 'Ogiraga bibiri ekwitira kimu. Ekirukumanyisa ngu omubwire bw'enjura, omugaso gwawe guroho habwange. Toina kintu kyona eki osobora kugasira omuntu otaliire. Kandi n'omuntu tasobora kugwijagira turo omubwire bw'ekiro ataina kintu eki ayeswekere. \"Nahabweki, bagenzi bange, okwebuga muno tibuli bumanzi, ninteekereza ebi ngambire na inywe inywenka mubimanyire. Omunyorokati Wante naaseemeerra hati okumanya ngu omugaso gwange hali omuntu busaho kitungwa ekindi kyona ekirukugwerenga\"."}
{"type": "monolingual_text", "text": "Ekikuru eki nkaba ningonza okukora nukwo ensita enu kugirinda n'okugisereka abantu boona, n'okukira muno nyina nyowe. Kandi nkateererra n'abafumu bange kutagambiraho muntu weena ebi bangambiire. Nyina nyowe akaba ali mukaikuru muno, ninyowe mwana omu wenka ou akaba asigaize omu nsi. Okumanya ngu nkaba niinyija kufa bwango nti kyakumucwire omutima kimwita atakahikire. \"Ntagonze enganjani zange bamanye habwokuba buli omu akwizire nanganyira rundi naayehambiriza okungirra amakune ngu habwokuba nsigaize ebiro mbarwa nfe. Hanu nuho nateekereriize nti Ruhanga akatukora kurungi kutusereka empiko zaitu. Omukasumi kanu nkaba ntarukuzooka nk'omurwaire muno, nkaba nyanukiremu nikyo kyona baitu oburwaire nkoou abafumu bangambiire bukaba nibwija kundiira omunda nk'ekookoro nimpukurwa nk'omuti gurukuliibwa emungu. Obu narugire Nairobi ha nagenzire okurora abafumu, nyina nyowe akaija Kampala okundora. Obu nkaba nkyali kubi mali baitu nkeehambiriza okwimuka n'okwekozakoza ebintu okumwoleka ngu tindi kubi muno. Tindukumanya obu araaba yannyetegeriize. Hanyuma y'ebiro bike nkamusoonasoona yagarukayo omuka owaitu Kyesiiga-Bunyoro. Hati nu obu namazire okwemaraho obutiini bw'okufa n'esanduuko y'okunziikamu, n'ekituuro, natandika okuteekereza n'amaani nk'oku ndaamara ebiro byange ebi ebike ebisigaireyo omu bwomeezi bwange. Nkaba nyina sente ezirukumara omu bbanka, omugurusi akaba ansigiire nyingi n'ezi naihire omu nte zaali nyingi. Nkaba nyine ezindi omu Iusuwarensi, kandi obu oteho n'ez'omusaara gwange. Nahabweki ekya sente kikaba kitarukuntuntuza. Kangambe nti obunaku bwange bukaba butali ha sente kyonka bukaba buli ha busumi. Namalirraokumaraomulimo gwa Gavumenti.Nabagambira nti, niinyetaaga okuhuumura okuhikya obundikirra kimu. Baanyikiriza nainuka. Nasaba n'ensumbuuso yange okumara emyaka ikumi na gumu ei namazire ninkorra Gavumenti nayo baagimpa. Nkaba nyina motoka nungi ya Masiidizi Benzi, nagitungiramu dereeva. Namalirra okubungira Uganda yoona. Ebintu byange byona nabiboha baabita ha roole, nabitaho omuntu baabitwara Kyesiiga, Bunyoro owa nyina nyowe. Nyowe nagenda kutandika okurambura kwange. Nkagonza okubandiza Tooro. Hakaba haliyo nyinento nyowe aswirweyo. Baamwetaga Alyerunga, iba akaba ayombekere Ibonde, aina abaana bbana. Bakaba bali baana barungi baina amagezi n'obulyo kubalirra ha myaka y'obukuru bwabo."}
{"type": "monolingual_text", "text": "Ha Kyoto Omu Kairirizi Runyoro - Rotooro: At the fireside in the evening by S. T. MANYINDO illustrated by A.W.R. MCCRAE AND ALAN JARMAN This book has been recommended for use in Primary Schools and has been read and recommended by the Runyoro-Rutooro Language and Literature Committee. Ha Kyoto Omu Kairirizi kikahanditkwa S. T. MANYINDO UGANDA LITERATURE BUREAU KAMPALA 1978 UGANDA LITERATURE BUREAU P.O. BOX 1317, KAMPALA (C) S.T. MANYINDO First published 1960 by East African Literature Bureau Reprinted 1966 Reprinted 1978 by Uganda Literature Bureau EBIRUMU Orupapura I. Nkooku Amagezi Gaahikireho Buli Muntu Weena ..... 1 II. Habwaki Enzikeeri Obu Bagikwata Eteera Ekifuba Kyayo n'Amapapa ..... 3 III. Omwisiki \"Kyakyo\" Ayagonzibwaga Muno ..... 5 IV. Habwaki Ebikere Bitakira Kubingwa Aboojo ..... 8 V. Nkooku Entale n'Empisi Byaizire Kuganjana ..... 11 VI. Habwaki Abaisiki Bataliire Enkoko ..... 13 VII. Habwaki Engo Buli Kasumi Ikwatira ha Rubaju rw'Emoso Rwonka ..... 18 VIII. Habwaki Enkoko Ekooka ..... 21 IX. Omuhiigi n'Akanyamankogoto ..... 23 X. Habwaki Ensere Ziikara Omu Maizi ..... 26 XI. Rwakaikara Omusohi w'Encu Kandi Omufu w'Amaiso ..... 28 XII. Ekyoma Ekyasaaga Oburo Kyonka ..... 31 XIII. Juma n'Abakazi Abadoma ..... 33 XIV. Omunyoro Tindukwetegereza ..... 39 XV. Ekisura Ekyaibirwe ..... 42 XVI. Omukaikuru n'Ente Ye (Oruganikyo rw' Omukaikuru n'Ente Ye) ..... 45 XVII. Obucwangya Bwingi Bukafeereza Katabaazi Enjonjo ..... 48 I NKOOKU AMAGEZI GAAHIKIREHO BULI"}
{"type": "monolingual_text", "text": "Wantaama obu akaba naamara kubaza ati, Wambuuzi na uwe naimuka. Yagambira bagenzi be ati: \"Omuntu tibamwitira buceke bwe. Leka na nyowe mbooleke emigaso yange hali omuntu. Enyama, Omunyorokati Wante na Wantama ei bagambireho, na nyowe omuntu ngimuha. Kakuba nyowe ntabaho, eka ya mukama waanyu enu eba etataahwa muntu n'omu. Ningira na inywe inywenka mukimanyire ngu omugenyi okumanya bamukuuniire buli bamwitiire embuuzi Mukihuurra abantu nibakigamba ngu caali akatukunira bambi, akatwitira embuzi. Habwaki batagamba ngu, akatutemera ente? Wantaama naasemeerra kwijuka ngu, haroho abantu abamu abatalya nyama y'entaama. Ekirukumanyisa ngu, omugaso gwe omuli eki, muceke muno. \"Empu bagenzi baitu banu ezi babalizeeho omugaso gwazo tigusobora kukira ogw'oruhu rwenge. Ezaabo itakagasiire omuntu, orwange rumazire ira kukora omulimo gwarwo. Mugenyi ki ou barateeriireho oruhu rw'entaama? Muntu ki ow'ekitiinisa arajwaire oruhu rwayo? Timukimanyire kurungi ngu abantu barweta kibonde? Baitu nu hati teekerezaaho orwange orole. Ruli omubakama, abanyoro hamu n'abantu abandi abarukwemara. Nizo 'embwera' ez'ekitiinisa ezi muhuurra. 'Entayomba' ya Wante kwija kugijwara, buli 'embwera yange etaroho. Omukazi ajwaire 'enkanda' eya Wante mumurora oku agenda naahindagatana nk'iguru eriraanaga omujumbi. \"Hakigambo ky'amata, Wante naasemeerra kwijuka ngu, omubusumi obundi, uwe obu aba ahoiseze, omwana taitwa njara n'agange garoho. N'abantu bakuru abundi na bo baganywa. Ekirukumanyisa ngu bagenzi baitu abo tibarukusobora kuba n'omugaso ogurukukira ogwange. Mutyo muno okumpuliiriza\""}
{"type": "monolingual_text", "text": "Ha kiro ekya kabiri, obu nkaba ndi omuka aho akaana akamu akaisiki k'emyaka etaano yonka ey'obukuru, baakeetaga Felisite kakaija kaikarra aho twatandika okubaza. Obu tukaba nitubaza tuti, nkahurra omwana yatulika n'ebigambo ebi nkaba ntarukumunihiramu, baitu ebi natangiriire n'ekihika. Omwana obu yayongiire kwanjurra orubazo rwe yagira ati: \"Nyowe obu ndikura tindifa.\" Nyowe nagarukamu nimpunirra nti: \"Tolifa? Abantu boona obu bakura ngira bafa.\" Felisite agarukamu ati: 'Haroho abantu abamu n'obu bafa, baikara bali boomeezi. Kakuba oba oli muntu murungi, oli w'embabazi, oli mwenda, obu ofa abantu basigara nibakwijuka, osigara oli mwomeezi omu mitima yabo!\" Nyowe namugarukamu nti: \"Iwe Felisite kooli muto ebi okabimanyiraha?\" Felisite angarukamu ati: \"Omwegesa waitu omu Sunday school nukwo yatwegeseze ati. Akagamba ati, \"Kakuba ohandiika ekitabu kurungi, nk'Abakwenda ba Mukama waitu, Yohaana, Matayo na Paulo n'abandi, abantu baikara nibakwijuka nibakugamba ebiro n'ebiro.\" \"Nkaba ntandikire okunulirwa orubazo rw'omwana onu habwokuba rukaba nirunkwataho muno nukwo kwongera okumukanguza nti: \"Haroho n'abantu abandi aba yakugambiireho abatafa?\" Felisite aikiriza ati: \"Ego, akatugambira ati haroho abasaija n'abakazi abamu abaahandikire ebizina ebituzina, nka, Charles Wesley na Kaabagangara boona bakyali boomezi, ensi zoona niibaijuka. Abandi bahandiika ebitabu nk'eky'Omutambuze ekyahandikirwe omusaija ibara lye linyebere\". Nyowe hanu mwijukya nti: 'Nuwe Yohaana Banyani'. Agira ati \"Otyo! nuwe Banyani\" ati \"ogu hati bunu tarukukira aboomeezi abamu omugaso n'okurangaanwa?\" Omwegesa waitu akagaruka yatugambira ati, \"Abantu abamu abaguuda basiga sente zaabo baigweta okukoonyera abantu abanaku omumasomero, rundi okwombeka amarwarro,\" kandi akagira ati \"Ensimbi ezi obu ziba ziri nnyingi tiihwaho bakozesa amagoba gaazo. Zo zoonyini ziikara niizaara abaana n'abaijukuru ebiro n'ebiro, n'omuntu ayaisigire boona nibamwijuka, kandi nibamusiima\". Hati omwana akaba ampikire ha mutima gwonyini. Omu kasumi kanu ak'obwomeezi bwange obugufu, Felisite akaba ampaire omubazi n'ekiti. Nubwo namukagwize nti: \"Iwe hali ebi byona olikoraho kiha eky'okukutanga kufa okaikara oli mwomeezi?\" Felisite agarukamu n'obuculeezi ati: \"Nyowe tinyina magezi maingi okugamba nti ndihandiika ebitabu n'ebizina n'ebicwereriirwe, kandi tindikumanya nti nditunga itungo lingi, baitu ninsobora kuba w'embabazi n'okukoonyera abantu n'okuba w'amakune, n'okutunga enganjani zange nukwo obu ndifa nsigale nyomiire omu mitima yabo\"."}
{"type": "monolingual_text", "text": "Akaana k'enkoko: Nintiitiira, nintiitiira, ndiire irogo! Kitembe: Oraakora ki mwana wange, ekisaija kya munu obu kiba kitiini! Rutembe: Huumura muzaanaana wange! obwire ka bukye oleke mmurangire omurogo! (Hati obwire bukiire) Rutembe: Arukuroga omwana wange amuleke! Rutembe eya nseeri: Ka noobaza oroleriize kunu omunwa niinye muroga? Rutembe: Nyowe ngambire nti arukuroga omwana wange amuleke! Rutembe eya nseeri: Obu oraaba omumanyire genda omunyegeerre. Rutembe endi eya nseeri: Kyamazima agenda anyegeerre! 6.- Kinu kintu ki, eki baabalizeeho bati: Omwoga cuucu, omutacunguurra, omutacwanono, Omutemba-meeza, omulibwa aboojo abasiba taai. Obu guba nigwoga, amakune nigaita, N'obu guba nigusoma, amakune nigaita. 7.- Kiki ekyagambire kiti: Kitulege tindya nkoko, Obu mba naagiriire, Nsomamu otwizi twonka; Akalenge mpunika omurusu, Owaitu Bwera-maino, Kajumba ow'embaju ina. Orwa kataano okarutaha? Nkaruta owaitu Muhangi, Muhangi. Owaanyu Buhanga- maiso, Obu oliba otansekiire, Ndijja owanyu nkurole, nkurole. Obwisiki bwa lborooga, Nkasanga nibulya entuutu, Obu nabuboine, Bwairukira ifo Katoosa, Katoosa Katoosa."}
{"type": "monolingual_text", "text": "OKUSWAGIRRA OMUKAMA Omukama aramibwa \"Engundu Zoona Okaali\" Obu azooka abantu bagamba \"Kaboneke Agutamba\" Obu ataaha omu nju bagamba \"Ha mulyango Mbaire\" Obu aikarra bagamba \"Kahangirize Nkyanungi\". Obu aba ayemeriire bagamba \"Omubyemo Wamara\" Obu aba naagenda rundi naaruga omu rugo bamuswagira bati: Hakyaro Agutamba Ha kyaro Lyogere \" Mwebingwa \" Wamara \" Nzaire \" Kasurabanyuunya \" Mbaire \" Kasorobahiiga \" Nkyanungi \" Rusendamainaro \" Kituli Kinobere abeemi \" Kabumba \" Rukirabasaija \" Nyamunyaka \" Ibuzabugyo \" Bigere Bisaaga Omu muhanda \" Mukumanfuuzi \" Muhambo gw'Enaku \" Ikingura Kagaba OKUJWEKA ABANYORO Nkooku mumanyire abanyoro baajwekwaga abakama, hati abakama oku baarugireho kinu kisigaire kusomwaga nk'ekintu ekikaba kiroho ira, nukwo okugamba ngu nka \"Ebyafaayo\". Binu akasumi bihandiikiirweho enjweka y'abanyoro eyeerahonderwaga tekeetegereziibwe kurungi. Omurwa ogundi ogurukusisa gunu nugwo ogw'abagwetwa okunywa amata ow'Omukama, nagwo hati gurugireho. Omukama obu agumya omuntu kulya obunyoro, aragira Omuhikirwa(Katiikiro)kumumanyisa.Amugambira Omukama oku arukwija kumujweka obunyoro, kandi amumayisa n'ekiro alijwekerwamu. Omunyoro ogu ayeeteekaniza kandi ategeka obugenyi bw'ekiro eki. Ekiro obu kihika ajwara kurungi agenda omu rukurato abanyaruganda n'abanyubeemikago bamusemba bagenda na uwe. Omukama aruga Kaaruziika aija asinga Mucwa: omunyoro agwa hansi asiima omukama. Hanyuma ayemerra, omuhikirwa amusomera eby'okurahira omu mabona g'omukama, abantu boona bagomere. Omunyoro agarukamu naikiriza okuhondera ebisomerwe. Omukwenda w'omukama ajweka omunyoro orukwanzi omu bikya kugumya Omukama oku amujwekere obunyoro. Obu agaruka agwa hansi asiima obwa kabiri. Ab'owaabu nka ise rundi isento rundi munywani we obu bagonza, na bo bamukwasa kusiima. Obu amara kusiima aikarra nubwo omuhikirwa agambira ekitebe ekigomere ati \"Iguru lyezire Omukama asingire owaaraaba aina ekigambo kyona akigambe\". Obu haba haroho anyakwina ensonga agigambira omukama obu aba ataroho Omukama akuba kugaruka Kaaruziika. Omunyoro kijwekwa n'abantu ababaireho bagenda na we Kaaruziika omu Kikaali. Obu ahikayo asinga ha Musanga abantu bakurata. Obu akuba abantu bataaha n'omunyoro na uwe agenda owaabu n'abe nibajaguza, engoma neegamba. Omunyoro obu aba ali mukuru amakondere n'entimbo bimusendekereza bimutaahya. Obu aba naaruga omu kikaali omukumirizi amusaba ente y'omukama. Omunyoro aha omukumirizi ogu sente kusigikira okugonza kwe oku kuli, akira obutahingura ha siringi itaano. Omukwenda anyakumujwekere orukwanzi agenda na uwe omuka bamukunira kandi n'ekintu omunyoro arongoora orukwanzi rw'omukama nuwe akitwara. Orukwanzi omunyoro asobora kururongoora siringi asatu n'okukiraho, rundi embuzi. Obu bamara kuruiongoora omukwenda arugarra omu kikaali arukwasa omuranga arwahura. Obukwenda bunuomuntu abwesabira wenka haliomukama. Omukama amunihiza, aikaraho ali mujara w'omukama obu hajwekwa omunyoro amwijuka amuha obukwenda. EBIHANDA BY' ABANYORO (ABALEMI) Noobwakubaire ngu ebihanda by'abanyoro (abalemi) ebi wagya kusoma haifo hanu biri mabara g' abanyoro aga ira muno omu bukama bwa Bunyoro na Tooro, obulemi bw' Abangereza obu bwaizire omu nsi munu, butaikirize amabara ganu okukozesebwa. Omu kiikaro kyago abalemi Abangereza bakagonza hakozesebwemu ag'Oruganda habw'okugenderra okurarangya endema y'Ekiganda hoona hoona omu Uganda. Nukwo kiti Abaamasaza hamu n'Abaamagomborra mu Buganda, Bunyoro n'omu Tooro bakaheebwa amabara g'Abaami aga Mukwenda, Kimbugu Sekibobo, Kasuju, n'agandi nugo: Munyoka, Saabairu, Saabagabo, Mutuba n'agandi. Kandi nikisemerra kiijukwe ngu Abajungu Abangereza abaalemere ihanga linu okugarukira ha kya 9 October 1962, batararangye endema y'Ekiganda hoona hoona omu Uganda kyonka, baitu bakacwa n'amasaza ga Bunyoro agamu baagagabira Buganda okugisiima habw'okubakoonyera okusingura Kaabaleega Omukama wa Bunyoro. Abiri ha masaza ganu, erya Buyaga n'erya Bugangaizi gakagarurwa Bunyoro hakya 1/1/65 1/1/65, hanyuma y'abantu ab'omu masaza ago okumara kwecweramu bonka nambere basemeriire kuba, nibaraba omu karuru ak'okujurra hali abantu (Referendum), akaatiirwe ha kya 4 November, 1964. Binu haifo nibyo ebihanda by'Abanyoro (Abaami). Owiisaza: Bugahya Owiigomborra Omuhemba Kikuube Omubaale Kitoba Kaabarwa Buhimba Omutaheesa Buhanika Omujwahya Busisi Rumooma Bugambe"}
{"type": "monolingual_text", "text": "Omunda mpurra ekihika kyankwata, omutima gwatandika okuntaigira. Nyinunuka ndora izooba nsanga obwire bukyaikaire. Ngambira Kasozi nyineeka nti, 'Owaitu nahurra baanyeta. Ninyinja kuraba omu katongo nseeri ndigaruka kiro kindi. Ntandika okurubata ninjwambura okubungira Katongonseeri. Nyinabwenge Katongonseeri, antangirirra ha myegeego. Ampabura eby'okwerinda, anyoleke eby'okufaaho. Ntaaha omunda omu itongo, ndaramira haiguru emiti. Nsindikaho ogumu omukooto mpurra iraka lyangamba Liti, \"Osindike enage omukogoto!\" Mpunirra omugono ndabaho. Amababi agoomere hansi gakansemeza muno okurubata, Naahurraaga hansi nigazina, gati kwa! kwa! kwa! Obu nayetoroire ha myegeego, ha rubaju orw'obulyo orw'itongo. Naagwaho entuutu zengere zinu hansi nizireengiija Nyinama n'amaibaibane okunoga, ntandika n'okukoma n'amairu. Kunu irusu nirindagara oti rundi haroho arukumbinga Ntondoora ninta Omu kanwa, zinu nsorooza ninta omu nsahu. Omwanya gutaabe mwingi amairu gange gampwaho. N'amasahu goona gaabooga habwokuba akatongo kanu koona Kakaba kaijwire entuutu nizisisana nkooku bagamba Entonzi etakabonaga muhoro. Nkaba ntaha w'okuruga aho kuba isenkati omutima gwange Atarantimire naagamba ati, \"Ebirungi bisigwa Ateenyi Ente zisiga embuga omu Barama n'omukikaali ky'omukama. Abasaija baruleka niruleeta oruseke rwa Mwebingwa\" Nyiha ebigere ngenda nyeyongera okwekebiija Akatongo kijubwa ak'omweru Obu nahikire rubaju orundi ntasemererwe nk'okubanza. Habwokuba omumuhanda gwange nkasangayo ekisusu ky'enjoka. Nakyecura ningaruka enyuma ningira nti niyo yoonyini encwera. Obutiini obu bwampoiremu nakikwata bwegege omu ngaro, Niinyegambira niiyehuuma nti obu ndataaha omuka. Ndaakikangisa abantu nk'enjoka! Baitu okukirabya omu bisaka ebi nkabanza kukyeta muzaano,"}
{"type": "monolingual_text", "text": "Omubiro ebi, baawabisoro, omukasumi ako abakaba nibalemwa Warujojo, bakatandika kuseesira abantu, nibabanyagaho ebyokulya byabo, hanyuma nibabitwara omukikaali kya mukama wabo Warujojo, nibabihunikayo. Abantu bakalengaho okwerwanaho, baitu batasobole; habwokuba baawabisoro baijaga bali omwihe ery'amaani muno. Ebyokulya obu byahwaga omukyaro ekimu, baawabisoro baagendaga okubiseerra omukyaro ekindi. Nukwo bati, okuhikya ensi yoona obu baagireetiire enjara ey'amaani muno, eyaisire abantu baingi muno, hanyumaa abakebake abaasigaireho bakatandika okusoromaga ebikoorakoora eby'omukisaka hamu n'okuhaigaga emihama y'ebimera nibyo nibalya. Buli obu baakagendaga okunyaga ebyokulya omubantu, omukikaali kya mukama wabo, baawabisoro baasigamuga omulinzi omu ow'okusigara naakisemeza kandi naalinda n'ebyokulya ebi banyagire okuruga omubantu. Obwire obu bwakyaga nyenkya, bacumba balya, hanyuma barabamu. Baagarukaga rwebagyo omukairirizi n'eminyago yabo. Enyuma bakaba batainayo kintu kyona eki barukwekengayo, habwokuba ensi yoona bakaba nibasisana abagisingwire."}
{"type": "monolingual_text", "text": "Kamanyi na Kakengi eki baagambire kikaba kiri kwo ky'amananu. Omwika ogu baaleebere gukaba niguruga hamuurro ogukaba guhemberwe abakaikuru, kazaana ka Baawantwiga abakaba beesoroliize omukicweka eki. Baawantwiga, akakaikuru ako bakaba bakajuujajuujwire, bakasigiire eriso limu, omunwa gumu n'okutu kumu. Nahabweki, obu kaababoine, kaabagira kati, \"Bairu bange ekibaleesire kunu kiki? Timumanyire kunu oku hataijayo bantu? Nimwenda Baawantwiga babagire oku nyowe bangizire? Dora hati nyowe oku ndukusisana!\" Nandiki Magurugasiganjuranamuyaga ati, \"Eki orukugamba tikiri kibi mukaikuru, baitu nkooku enjura etwisire eti, haakire nangwa leka tubanze twetagaseeho kake hamuurro ogu, mukaikuru! Obu turaaba twamara kutagataho nubwo hati kandi oraatusoboroora ebya Baawantwiga baawe: Baitu nabwo titwairuke, makaikuru, habwokuba ataaha ekibira tahuliiriza bikoonoka.' Kandi n'ekindi, n'eka ei turairukiramu na yo titugiboine!\" Nandiki akakaikuru kati, \"Murugeyo mwote bairu bange, baitu mwizire omuliiso lya kagingo\" Obu bakaba baayotaho kaanyaho Magurugasiganjuranamuyaga hati yatandika okukaguza akakaikuru ako omulingo Baawantwiga ogu baakajuujajuujwiremu bati. Aho na ko nukwo okubamanyisa kati, \"Omubiro ebi, omukicweka kinu hakaba harumu abantu baingi, baitu obu baatandikire kuhiga Baawantwiga habw'amawiino aga hamikira yabo, aho na Wantwiga na bo nukwo okutandika okuramagira abantu hoona hoona nambere baabaga bali. Abandi baabaitiraga nambere basangire, kandi abandi baabanyagaga babaleeta omukiikaro kyabo kinu nuho babaitira nibababonesa muno. \"Na nyowe nkaba ndeesirwe omumulingo nk'ogu, kyonka eky'omugisa murungi habwange, batagonze kuunyitira kimu. Omukiikaro eky'okuunyitira kimu nukwo hati kunkora oku murukundora hati. Bakandeka ndi mwomeezi nukwo nsobole kubalindiraga ekiikaro kyabu kinu, bo, obu baraabaga bagenzire kweseruurra ebyokulya. Omulimo gwange nukwo kurora ngu omukiikaro kinu busaho muntu n'omu arukwijamu. Kandi kakuba haba haiziremu omuntu, mulimo gwange kumuhabura akairuka bwangu akagenda. Kandi omuntu ogu kakuba aba aina akabi koona aka arukugonza kukora hali Baawantwiga, mulimo gwange kumanyisa Baawantwiga obu bagaruka ekiro. Nikyo hati ndukubagambiirra nti, 'Nimusemeerra mugende Baawantwiga batakaizire. Kakuba nibabasanga hanu, busaho kugurukyagurukya kwona, nibaragirwa kubaita.'\" Hanyuma y'okuhuurra ebigambo ebirukusisana biti, Magurugasiganjuranamuyaga hati akatandika kusoboroorra akakaikuru ako obujune bwe bwona. Akakaikuru obu kaahulire ebigambo bye, kaamuganyira muno. Kaamugira kati \"Mwiru wange, eki nikyo abantu baagambire ngu, 'Sozaara ataakuhe mukazi akucwa omuhendo mura.' Tosobora kutemaho entwiga omukira hanyuma okagaruka okaba mwomeezi. Kakuba nangwa obaire oli muntu omu, haakire! Baitu dora hati oku muli, n'ezi mbwa zaanyu! Nimusobora muta okuba n'ekintu kyona eki mwegasiire? Anyakutemaho entwiga omukira, aija n'ebyokulya bye hamu n'ekimuli kye, hanyuma ayesereka omukiina. Obu amanya ngu zoona zigwijagiire, nubwo hati akoleereza ekimuli kye, hanyuma agende omuntwiga, aseerraamu entwiga enyakwina omukira ogu arukugonza, agugitemaho. Nubwo hati kandi agaruka airuka bwangu ataaha omukiina, eki abairemuga. Kandi omukiina eki talirugamu hatakahingwireho ebiro bibiri. Hanyuma y'ebiro bibiri entwiga obu zitazoora kantu koona, zeerekera kuseerra, zitandika kugenda emihanda yazo nka buli kiro. Nyowe hati habw'okurora ebintu ebi byona oku inywe mutaabisobole, nikyo nkugambiriire nti 'Sozaara ataakuhe mukazi akusaba omuhendo mura.'\" Hanyuma y'okumara kwetegereza emirwa ey'okutemaho entwiga omukira oku egenda, hati Magurugasiganjuranamuyaga akakaguza akakaikuru ako obusumi Baawantwiga obu bagarukira omuka yabo hamu n'obu bagwijagiirraamu. Aho n'akakaikuru nukwo kumugarukamu kati, \"Kandi mwana wange, omunsi nk'enu eyeetajwibwamu musana, ndaagira nti bagaruka kasumi ki? Eki ndukusobora kugamba nikyo ngu, obu ohuurra ebiisamutuutu by'okubanza, buli obusumi bwabo obw'okugaruka bwahika. Kandi obu baba nibaija bati, ahonaaho nibabyama. Okwija kumanya ngu boona bagwijagiire baahwerayo, nubwo obu ohuurra nibaturukya orwoya orw'iraka ery'amaani. Omukasumi ako, anyakuba naayetaaga omukira gw'entwiga nubwo agutema.\" Nandiki Magurugasiganjuranamuyaga ati , \"Nooteekereza hati hasigaire busumi ki ebiisamuutuutu kugamba?\" Nandiki akakaikuru kati, \".Tibikahikire, habwokuba kwija kugamba nyowe mba mmazire ira kusisiimuka.\" Nandiki Magurugasiganjuranamuyaga ati, \"Nkooku ebi byona wamara okubitumanyisa, hati nyowe mbaire niinyetaaga tugende; nukwo hati kiro kindi, ebiisamuntuutu byamazire kugamba, nyowe ngaruke, ndi nyenka, nukwo nsobole kutaahiirra Baawantwiga hamu n'okubaseerraamu Wantwiga anyakwina omukira ogu ndukwetaaga, ngumutemeho,\" Nandiki akakaikuru kati, \"Kyamananu, eki kyakusobokere. Baitu noosemeerra kwijuka ebi nkugambiire nti, omu ha Baawantwiga obu amara kutemwaho omukira bagenzi be basobora kumara ebiro bibiri byona nibakyaseerra omuntu anyakumutemereho omukira. Kakuba omuntu ogu aba ateeserekere omukiina, busaho magezi agandi goona ag'okujuna obwomeezi bwe. Kandi na hanyuma y'ebiro bibiri, Baawantwiga obu beerekera okuseerra, kakuba, habw'omugisa gwabo gwona, bagwaho ekirale ekyamutwaire, nabwo nibasobora okuhambya ekirale eki okuhikya obu balimugwaho. Kandi emirundi nyingi bamusanga omumuhanda atakagizire ha ahikire. Hati iwe obu olimara kutema omukira ogu orukwetaaga, olicwa magezi ki okujuna obwomeezi bwawe? \"Kyamananu, kakuba obaire noogonza kuhondera ebi mbagambiire, na nyowe nyenka naakusoboire kukoonyera. Baawantwiga baba mwana gw'enkomaakomi,' tibasiga akaragaire. Nahabweki abatemi b'emikira ya Baawantwiga, habw'okwerinda okuhambibwa okwa mulingo ogu, baba n'obuntuntu obuliibwa, obu bagenda nibaseesa omumuhanda ogu barukurabamu. Kandi omuntu ou mba nkwatiirwe embabazi orole nka iwe hati oku nzikukwatiirwe, emirundi nyingi obuntu obu niinyowe mbumuha. kandi hati iwe obu orukugamba kugaruka kiro kindi, Baawantwiga baamazire kugwijagira, obuntu obu hati nyowe ndisobora nta kubukuha?\" Nandiki Magurugasiganjuranamuyaga ati \"Eki kireke kukutuntuza mukaikuru wange,. Nyowe mpiigire okuruga omubuto bwange n'okuhika hati. Omukuhiiga kwange kwona, embwa zange zinu nubo baba balinzi bange. Nahabweki nyina okwesiga okw'amaani nti n'omukintu nka kinu, zirisobora kukora buli kintu kyona eki zirukusobora okumaraho obulemezi bwona obuliba bubaireho,\" Nandiki akakaikuru kati, \"Kiri hali iwe mwiru wange. Obu oraaba noorora ngu oina amagezi ag'okusobora kutungamu ekintu eki orukwetaaga, kora nkooku ekiteekerezo kyawe kikugambiire .\" Ahonaaho Kamanyi akagamba ati, \"Namanya,\" nandiki Kakengi ati, \"Na nyowe nakenga.\" Bati, \"Ky'amazima kwo tugende, nukwo mugenzi waitu obu aligaruka wenka asobole kutunga omukira gw'entwiga, ogw'okugya kujuga Burungibuliza muhara wa Mbeeta.\" Omukasumi ako bakaraga akakaikuru ako, hanyuma baakwata omuhanda gwabo, baagenda. Obu bakaba basigaize omwanya muke okuhika omukicweka ky'owaabo, bagenzi ba Magurugasiganjuranamuyaga bakamugira bati, \"Nkooku itwe hati twahika omukicweka ky'owaitu, iwe hati noosobora kugarukayo. Nitwija kutaaha kurungi, kandi na iwe eki orukugendera, noija kukitunga kurungi.\" Magurugasiganjuranamuyaga na uwe nukwo yakozire. Akagendera kimu gumugumu n'embwa ze enkuru ina: Mwezi, Mahwa Mwirima na Nyanja. Ezindi zoona yaireka zaagenda na bakuru be."}
{"type": "monolingual_text", "text": "Wambuuzi akaba atakaikaliire, Wankoko aimukire ira uwe akagira ati: \"Bagenzi bange, abaaruga kubaza noobu baraba bagira amaguru ana nyowe nkagira abiri, rundi noobu baraba bagira empu n'obwoya nyowe nkaba n'ebyoya kwonka, nikyo kimu na nyowe nindagirwa okubagambira emigaso yabo oku etasobora okuta omugaso gwange hali omuntu enyuma Busaho muntu asobora kutunga eka ataina nyowe 'Kitembe' rundi ibanyowe \" Rwakitembe\" Omugaso gwange omukuru muno nukwo okuzaarra omuntu abairu ab'okumwimukya hamu n'ab'okuguma nibamubaarra esaaha ezi araakoorraamu emirimo ye. Munyorokati Wante enjara ekukwata kubi, mukama waawe yaakumanyire ata obwire oku bukiire, kukutwara omukisaka akakumiikisa? Abaana bange rundi ibanyowe tinuwe amusisiimura? Kwija kukutwara hamaizi, tinubo baranga ngu esaaha zaagenda, seruurra Wante amaizi? \"Eki ndukugamba hali Wante ninkigamba na hali Wantaama na Wambuzi. Kakuba abaana bange baba bataroho, mukama wanyu tasobora kumanya obwire oburungi obw'okubaheeramu ebyokulya. Mwijuke ngu na inywe kwija kubaiha omwisibiko, Rwakitembe nuwe aba amazire ira okuranga obwire oku bukiire. Tindukuteekereza nti kyakubafoire boomeezi okwikara omujoroogeerro esaaha ezirukuhingura ha ikumi na ibiri. \"Tindukunihira nti omuli inywe haroho wakisoro arukunkiza enyama n'okutamba oburwaire ebi mugambireho. Nyowe ntaroho, busaho mwana n'omu asobora kukwatwa enkoorro y'akateero akagaruka akakira. Obu omanya ntamba, na nyineeka weenyini obu arwara ekifuba, bansoobeza harubaju kwija kumutambira. Omuntu obu akaba, okutali kufeera kimu, bamucumiikiirra ebyoya byange nukwo asobole kugarukaho. Omuntu obu arwara okutu, ngu muleete ekyoya kya Wankoko bakwogye. Omwana w'enkerembe obu aburwa amata g'okwonka, amahuli gange gonka gamukuza. Kintu ki aho ekindi, ekiina omugaso ogurukukira aho?\""}
{"type": "monolingual_text", "text": "Hakaba haroho omukaikuru ou akaba aina ente ye emu. Ekiro kimu yagonza kugiguza nahabweki yagifunya kugitwara omu katale. Obu yahikire ha kyambu, ente etasobole kwambuka. Kinu kikaleetera omukaikuru kutalibana muno habw'okurabya ente ye omuhanda ogwa hara ogw'obwerre bwonka. Omukaikuru yatuntura yateekereza ati abasuubuzi b'ente naija kusanga baguzire ente zindi. Omukaikuru obu akaba akyali aho naateekereza eby'omuhanda, yarora embwa. Na yo ekaba eremerwe kwambuka kugenda nseeri. Omukaikuru obu yacwiremu kufunya ente ye kugirabya muhanda gundi, n'embwa na yo yamuhondera. Baitu obu bakaba batakahikire hara, omukaikuru yarora enjangu yagimanyisa nkooku ente ye eremerwe kwambuka ekisaaru. Enjangu yamugambira eti, \"Nyowe ndi murwaire tindukusobora kukuhimbisa ente kugyambura, kyonka ogambe embwa erume ente egi nukwo ente iruke n'amaani eyambuke nseeri.\" Baitu omukaikuru obu yagambire embwa kuruma ente, embwa yo yayanga. Omukaikuru obu akaba yayeyongerayo, yarora omwigo ha muhandarubaju, yagonza kugwihayo nukwo guteere embwa, nukwo embwa erume ente, n'ente nukwo eyambuke ekisaaru egende omu katale. Baitu omwigo gwayanga. Omukaikuru yabiihirirwa kimu habw'okurora akeereriirwe kuhika mu katale mu kasumi koonyini. Baitu ahonaaho akarora enkubebe, yaziragira kuruma omwigo nukwo na gwo guteere embwa, embwa erume ente, nukwo n'ente esaalirwe, eyambuke ekisaaru. Enkubebe zitaikirize kuruma omwigo. Baitu omukaikuru akeeyongera kugenda omu maiso; hunyuma yatangaana enkoko. Yagye- sengereza ikirize esome enkubebe nukwo na zo zirume omwigo, omwigo guteere embwa, nukwo n'embwa erume ente iruke eyambuke ekyambu, agitwale omu katale. Enkoko etahuliirize eby'omukaikuru yagigambire; kyonka omu kasumi ako omukaikuru akanagira enjoka amaiso, yagyesengereza eteme enkoko nukwo enkoko esome enkubebe, enkubebe irume omwigo, nukwo omwigo guteere embwa, embwa erume ente, nukwo n'ente esaalirwe eguruke eyambuke ekisaaru, nukwo omukaikuru agihikye mu katale agiguze bwangu akatale katakaabwire. Enjoka yaikiriza kukoonyera omukaikuru. Ahonaaho yakwata enkoko, enkoko na yo yatandika kusoma enkubebe, enkubebe zaaruma omwigo, omwigo gwateera embwa, embwa yaguruka yaruma ente, ente ahonaaho yaguruka yayemiisa nseeri y'ekyambu, n'omukaikuru na uwe yayambuka; kandi yasiima muno enjoka okubanza. Hanyuma yahikya ente ye mu katale yagiguza; byona byahwa kurungi. XVII OBUCWANGYA BWINGI BUKAFEEREZA KATABAAZI ENJOJO"}
{"type": "monolingual_text", "text": "ABANTU N'EBINTU BY'OMU KIKAALI (1) Abantu Abambukya baroleerra amaizi g'okwoga n'okunaaba Abookya nubo abacumbi Abaamura boogya engaaju Omujweki arolerra ensimbi. Abaduuma barolerra amaarwa Abakoona balinda ebitebe. Abakumirizi barolerra obukomo. Isaabakaaki mukuru w' Abakumirizi Abajaguzi barolerra empango n'amakondere. Abagoma bateera emibaro n'ebindi Omusuna mukuru w'empango Abatimbo bateezi b'entimbo Abakondere bateezi b'amakondere Abaseegu bateezi b'enseegu Isaabaliija nuwe mukuru w' Abanyamalindwa. Abanyamalindwa barolerra amagana g'ente z'omukama Abaranga baaheereza b'abakazi Omukoroogi nuwe omukami Omugimbirwa arolerra okukama Omugeya nuwe amyokera omugimbirwa Bisimbi nyinarumi Omukama Isaabaganzi Nyinarumi Omukama (2) Ebitebe Nyamyarro kiri ha mulyango, Kaaruziika. Kaizirookwera kiri omu nsiika, Kaaruziika. Maherre, na Kaabwizi biri Kyambukya (3) Amahango Kimuli kyokya mahanga Kinegena Kaitantaahi Kiraazankamba Nyamuhaibona enganzi y'okwezi Kaiziriijo Katasongerwa mukuru atahwita Mutasimburwa Dabongo (Goti-Goti) (4) Amaju g'Omukama Kaaruziika Rwengo Kihuukya Kadebede Icwamitwe Kyokya Ibandiro Ihundiro Rwikya Mucwa (ya Batebe n' Ababiitokati) Kyamunuuma Kyakato Kitoogo (y'Okwiri n'Ababiito) Kaamurweya Mugabante (Mulyango gw'ekikaali hairembo) Manywayo Kaitabasiru Kacwamagosi Rwemiigo Kasenda Kaabagarama Kadenda Rwenyana Kiitabadoma Kacwabwemi Kyambukya Barwara (y' okucweram≈´ emisango) Kiduuma Ijwekero (5) Engoma (Empango) Kajumba Musegwa Ikukumba Tibaamulinde Mpuuga Kaijwire (Kananura) Nyalebe Kyanamira Ihurru Nyambaga Nyakangubi (ngoma endamagi) Asindikeekitagenda Macalya Kababembe Tajeemerwa Kanumi (Mpango) Butwarane"}
{"type": "monolingual_text", "text": "Ira muno hakaba haroho omusaija ayasuuburaga ekisura omu kiikaro kya Kinkizi. Ekiro kimu hakaija omusuma omu mwirima, yatema enju y'omusuubuzi ogu, yaibamu ensaho emu y'ekisura. Omusaija onu omusuubuzi ayayetwaga \"Muguuda\", akagenda bwangu yarangira omunyoro we owa ha kyaro nkooku ensahu ye emu ey'ekisura yali ibirwe. Omunyoro akasorooza abantu be boona yabamanyisa ati, \"Ensahu emu ey'ekisura kya Muguuda bagiibire omu nju ye ekiro. Busaho kugurukyagurukya, ekisura eki kiibirwe omu hali inywe. Hati ningonza ogu ayakiibire ayerange.\" Baitu busaho n'omu ayasoboire kwegamba hali omunyoro. Nubwo abantu baahanwire bati, \"Kirungi tuserre amagezi goona agaraatukoonyera kumanya omuntu ogu.\" Nubwo omunyoro yayemeriire hagati omu bantu be yarangiira ati, \"Omuntu weena araayegamba wenka ati, 'Niinyowe naibire ekisura' araaheebwa ekisembo.\" Baitu nabwo busaho n'omu ayasoboire kwimuka akeegamba wenka nkooku yaibire ekisura. Nahabweki omunyoro akateekereza muno, yaimuka yagambira abantu be ati, \"Hati ncwire obuti bunu kandi bwona bwina obura bwa fuuti emu buli kati? Omu kasumi kanu, ningenda kubagabira obuti bunu, buli omu omuli inywe araatwara akati kamu. Nyenkya inywena mubugarre hanu. Ogu aliba aibire ekisura, akati ke nikaija kuraiha kweyongeraho inci emu.\" Omunyoro akagabira abantu boona obuti obu, hanyuma baagarukayo omu maka gaabo. Omusaija omu ayayetwaga Timbigamba, ou akaba aibire ekisura, obu yataahire omuka, yatandika kutiina n'okutukumira. Yagamba ati, \"Leero nkole ki? Akati kange omunyoro akampaire nikaija kuraara nikakura; nahabweki kancwe amagezi nkakoneho akacweka akaakweyongiireho.\" Omu kasumi ako nubwo aomusaija Timbigamba akwata omuhyo gwe akona akati akayahairwe omunyoro. Obwire obu bwakiire Timbigamba n'abantu abandi boona baagenda omu rukurato nkooku omunyoro waabo akaba abaragiire. Obu bamazire kwesoroza boona, omunyoro yatandika kulenga obuti. Obu yahikireho Timbigamba, akasanga akati ke kagufuhaire katarukwingana n'obwabandi, nahabweki omunyoro yarangirra hali abantu boona ati, \"Timbigamba nuwe yaibire ekisura kya Muguuda.\" Abant√∫ boona baatandika kusekeereza Timbigamba bati, Obusuma bwe!\" Kandi omunyoro yaragira omusuma ati, \"Garraayo bwangu ekisura kya Muguuda omwesengereze akuganyire; kandi hati obanze ogambire abantu boona omu rukurato runu oti, 'Mpemukire kuba musuma. Tindyongera kwiba ekintu kindi kyona ekya mutaahi wange'.\" Timbigamba nukwo yakozire. Okuruga obu akafooka musaija murungi kandi w'omugaso omu bantu abayaikaraga na bo. XVI OMUKAIKURU N'ENTE YE"}
{"type": "monolingual_text", "text": "Ekindi, omugisa gwatukwata abagenzi boona baasangwa bataahire omu lyato baikaliire balindiriire okwimukya akasumi koona. Nkamanya nti naasemerra kuba aine siringi nyingi omu nsahu ye habwokuba nkamanya nti aikaire ataine eki yakwikozeseze omu ihanga litali ly'owaabu nka kunu. Nikyo tumusangiire n'ekikonjonjo kya siringi za nooti enkumi ibiri. Nimmanya nti obu barabaaga Kamiisi tibaaleme kumusangamu amasasi agarukusisana n'ago agabaihiremu Kanyonyi. Akabundu ako nuko kamu. Nyina obwakaiso oburukusobora okukwasa Katenda, Rubuza na Ruboha, baitu timmanyire omucwi w'emisango obu alisobora kubugenderaho okubaha ekifubiro. Kinu kirisigikira hali Asiedu. Obu alisobora kubarumiriza omu maiso g'omuramuzi. Nimmanya nti hati emitima yaabu tebali kurungi. Nyowe tinyina kugurukyagurukya nti omusaija ogu omuzinzi nuwe n'omu nagwisikaniize naaruga hansi y'orutindo, ningumya akaba naaruga kurora kururaba rugumire kurabaho motoka. Girikooti na sikaafu ebitumusangire ajwaire nibiikirraniza n'okusoborra kwa Kanyonyi ayatuhaire. Kaheesi obu yamazire kuhandiika Repoota enu anu yagitweka hali bakuru be. Ebyahanyuma Omu Ibaagiro abafumu bakasanga Isasi litaasire ruhanga rwa Kanyonyi kandi litahikire ha bwongo, baakamwongeramu esagama baamwihurra baamutwara okumurwaliza omu kiikaro ky'ensita. Hanyuma y'okwezi kumu baamuraga akizire; baitu bambi akaruga ha munwa gw'ekituuro. Omu Irwaro lindi erya Hoima Kamiisi obu yabaagirwe amasasi agabamwihiremu gakasangwa nigasisana n'agabaihiremu Kanyonyi. Hanyuma ya Sabbiiti isatu ez'okuzindwa kwa Kamiisi waranta isatu ikatwekwa okukwata Katenda, Rubuza na Ruboha. \"Barucwera egati rwita aguruka.\" Empero"}
{"type": "monolingual_text", "text": "Omu biro bya ira hakaba hakuzire omuti mukooto muno haihi n'ekikaali ky'Omugabe. Omuti ogu gwasiikirizaaga abantu b'omu kikaali okutarora kurungi ebintu ebya hara. Na habweki Omugabe akasorooza abantu be yabamanyisa ati, \"Omuntu weena ou araatema omuti gunu akagunaga hansi n'endyamiti y'ekiti etali y'ekyoma, ndaamuha ekisembo ky'enjojo eyemeriire.\" Abantu boona baatiina kwikiriza obu baahuliire Omugabe naagamba kutemesa omuti endyamiti y'ekiti: Omusajja omu, ibara lye Katabaazi, akaikiriza kulengaho kutema omuti ogu. Nahabweki Omugabe yaragira abagaragara be kuha Katabaazi endyamiti y'ekiti n'omuntu omu ow'okumurolerra nkooku arukutemesa endyamiti ei baamuhaire. Ahonaaho Katabaazi yatandika kutema omuti, baitu naateekereza muno amagezi agaaraacwa okweihaho omusaija ayamulindaga. Nubwo yamubiihabiihire bwangu ati, \"Awe, Caali dora enimi y'empara yacwanganiza hali, gihondere ogicumite.\" Omusaija obu yahuliire ati, ahonaaho yasomora icumu lye yakwata enkiro ei Katabaazi yamwolekere yahondera empara. Katabaazi obu yaboine omusaija ahweriireyo, yaihayo endyamiti ye ey'ekyoma ei akaba aserekere, yatandika kutema omuti bwangu-bwangu. Obu yarozire omuti guli haihi kugwa hansi, yalekeraaho kutema, yasereka endyamiti ye ey'ekyoma, yaikarra kuhuumura naalindirra omusaija oli ayamulindaga kugaruka, nukwo anage omuti na uwe naarora. Hanyuma y'okuhondera empara ei ataraboineho, omusaija akagaruka ajwahire muno. Katabaazi akamuganyira habw'okujwaha ati, atagiisire. Ahonaaho Katabaazi yakwata endyamiti y'ekiti omungaro ze yasonga omuti gwagwa hansi guti \"bbu\". Omusaija na Katabaazi baagenda baamanyisa Omugabe nkooku Katabaazi omuti agutemesese endyamiti y'ekiti yagunaga. Omugabe akasiima muno Katabaazi kandi yamugabira enjojo nkooku akaba amuraganiize. Katabaazi yasemererwa muno yatandika kufunya enjojo ye kugitwara owe. Baitu obu yahikire omu muhanda yateekereza ati, \"Obu ndaatwara enjojo enu omu ka, nkagiita, abantu baingi nibaija kwija kunsaba enyama nibagiimaraho, na habweki kampiige akasoro akatoito nuko ntwale omuka, enjojo nsige nagisereka.\" Katabaazi obu akaba naateekereza ebi, yarora endahi neesoma mu musiri haihi n'omuhanda. Yasemererwa ati, \"Otyo kankwat√© endahi enu niyo ntwale omuka\". Ahonaah√≥ Katabaazi yasiga enjojo yonka yairuka kuhambya endahi. Endahi obu yamuboine ekairuka yayongera yaharruka yamusiga. Katabaazi obu yagarukire kurora enjojo ye nambere yagisigire, akasanga na yo irukire etaroho. Katabaazi akagiserra yaburra kimu. Nubwo yagarukire omu ka ye abiihiirwe. Mukazi we akaba amazire kuhura nkooku iba yahairwe Omugabe enjojo habw'okutema omuti akagunaga n'endyamiti y'ekiti, nahabweki akaba asiire oburo ateekereho enyungu alindiriire iba kuleeta enjojo kugigaba nukwo bacumbire abantu obugenyi. Baitu obu baamusiimire omu irembo Kataabazi ebyara yabita omu nyindo yahungya omutwe ati, \"Mundeke kwonka, enjojo enyirukireho, amagezi gange naacwire gakafa busa.\""}
{"type": "monolingual_text", "text": "Nandiki Kibbaate ati \"Nkooku ohikiriize ekiragiro kyange eki, eky'okuzibiiriza amaiso gaawe okuhikya kasumi kanu, nukwo ndukugonza ohikiirize oti na binu ebi nagya kukuragira hati: \"Omubintu byona ebi oboine hati otagira kintu na kimu eki ogambiireho bakama baawe. Obu baraija obagire oti, 'Obu mbairege ndi aho, mpuliirege iguru lyahinda, ensi yatengeeta. Omusaija arukwetwa Kibbaate, kandi atakazookeraga kimu hansi y'izooba, mboinege nangwera nk'ekiriba' Oti, 'Okumanya antiire yampoisokoroza, n'ag'okwecumbira akookulya gambuzire' Oti, \"Kandi obu amazirege kunteera, tinsoboirege kumanya n'omuhanda ogumutwairege.'\" Warugabi okuhuurra eki, ahonaaho agarukamu Kibbaate ati, \"Juumura obwomeezi bwange mukama wange, ebi byona ebi ondagiire nukwo ndaabigamba. \"Nandiki Kibbaate ati, \"Hati nagya kukusumuurra kyonka otalengeraho kimu okurora eki ndukukora; kandi noobu ndaamara kukusumuurra, otalengeraho kimu okurora omuhanda ogu ndukukwata. Oraazibuurra naamazire kugenda kaanyaho.\" Nukwo kyabaire kwo. Hanyuma y'okumusumuurra, Kibbaate kya Kaseegu akeetweka nyabyokulya biri, ebi akaba amazire ira kuta omukigega, yakwata omuhanda gwe yagenda. Nka ha nambere ente itaahira aho, bazaire be omukasumi kanu abakaba batakyaina n'eby'okugamba, bakamwecuurra omwirembo. \"Mutasangwa mwayecura!\" ogu ni Kibbaate naagamba ise na nyina, abasangire omubiti by'omulyango amaiso bagahangire enkiro. Ati, \"Niinyowe Kibbaate Kya Kaseegu mutabani waanyu. Ngarukire nkooku mbaraganiizeege nyenkya enu\" \"Kandi eki ayetwekere kiki?\" ogu ni Mbahe naakaguza iba. \"Mukazi wange okaguza eki olibona, ngu abagya okuzimu balyayo ki?\" ogu ni Kaseegu naamugarukamu. Ati, 'Ka tulinde akitaahye omunju, turaakirora.'\" \"Mutaahe omunju murole ebya Rugaba abakoliire,\" ogu ni Kibbaate naayeta bazaire be abakaba bakyali omumulyango n'okuhuniirra okwijwire obutiini. Kaseegu hamu na mukazi we Mbahe obu baataahire omunju, bakahuniirra kwonka okurora ekigega ekiijwirwemu oburo obukaba butarukuteekerezibwaho omunsi. Aho nukwo Kaseegu kugamba ati, \"Mwiru wange, nkooku na iwe wenka okigambire obu obairege noija, ngu niiwe Kibbaate kya Kaseegu mutabani waitu, hati ningonza kukukaguza. Oburo bunu bwona wabwiha nkaha?\" \"Taata\" ogu ni Kibbaate. Ati, 'Enu nkooku eri ntandiko butandiko kwonka, tinaakugondeze omukasumi kanu okubazaaho ekiikaro nambere nyihire oburo bunu, hamu n'omulingo mbutungiremu. Ekirukukira oburungi nukwo inywe hati kukwata eki mbaleetiire mukalya. Ebindi byona ebirukukifaaho mulibimanya omubiro ebitali bya hara.'\" Nandiki Kaseegu ati, \"Okulya noobu turaaba nitugya kulya, kyonka abantu bagamba ngu nyineeka talya kintu atamanyire nambere kirugire.\" Nandiki Kibbaate ati, \"Eki na nyowe, taata, ninkyetegereza, baitu nkooku na iwe wenka ebintu obyeroliire, kyakubaire kirungi kugumiisiriza okuhikya ntungire eki ndukugendeerra.\" Omukasumi kanu Mbahe akahindukira iba yamugira ati, \"Kandi iwe musaija wange, ebi byona iwe obifiireho ki? Obu oraaba oli w'okulya, amaizi ngago, naaba tulye,\" Nandiki Kibbaate ati, \"Eky'orukugamba kihikire maau. Binu byona biroho habw'okujuna obwomeezi bwanyu, nahabweki nimusemeerra kulya ebyokulya byanyu, mutainamu butiini bwona. Kandi timusemeriire kutuntura habw'okurora ntarukusobora kulya na inywe, habwokuba akasumi kange akokulya na inywe ebi murukulya, tikakahikire.\" Nk'omuntu ow'akatima kasangirwe kaliyo weena, hanyuma y'okuhuurra ebigambo bya mulingo ogu, Kaseegu atongere kugambayo ekintu kindi. Akakwata amaizi mukazi we aga yamuhaire, yanaaba; hanyuma bombi, uwe na mukazi we, baatandika kulya oburo obwaizire bumazire ira kucumbwa. Oturo otu baagwijagiire kiro eki nubo baatumanyire."}
{"type": "monolingual_text", "text": "Omwana gw'omusu: Nyina Musu: Omwana gw'Omusu: Nyina musu: Omwana gw'omusu : Nyina musu: Omwana gw'omusu: Nyina musu : Omwana gw'Omusu: Nyina Musu: Omwana gw'omusu: Nyina Musu: Maau? Bidadall! Eriino ly'embwa linganaha? Bidadali Bidadali Bidadali! Maau? Bidadali Baitu lyo eriino linganaha? Mwana wange noosura ki? Abaaliboine baikaire? Tinizo mpanga nyikaliire! Tinizo mpanga muroleriire! Maau? Bidadali! Omubaisiki omu hafiire oha? Hafiire Nyangoma Ruguguza! Ensi etaleeba neekanyagwe! Kuba nagiire Rwamwanja Naakufiire nindeeba"}
{"type": "monolingual_text", "text": "\"Nyowe n'omutima gwange ogwijwire omuhimbo habw'ebigambo by'amagezi eby'omwana onu yangambiire, namweta yaija namuteeka ha kibero ky'okuguru kwange, nabaza na uwe mutunuuliire omu maiso namugira nti: Ruhanga naija kukuha amagezi n'ebitabu noobihandiika, n'ebizina noobicwererra. Kandi n'itungo naija kulikuha noolikoonyeza abandi.\" Baakigambaga ninkihakana ekyahandiikirwe ngu 'Omu kanwa k'enkerembe n'abanyakwonka numwo ogumize amaani, kuruga obu nkakiikiriza. Nkasiima Ruhanga habw'orugendo rwange runu orwa Tooro. Habwokuba omwana ebi yangambiire nibyo nkaba niinyetaaga okumanya omu kasumi ako. Itungo nkaba nyinalyo kulengesaniza na bagenzi bange Abarukwiragura ab'omu Uganda. Okwegesibwa omugurusi wange akaba akumpaire, ebitabu nkaba ninsobora okuhandiika kakuba nyetaho. Ekiro ntabyame nkaraara ninteekereza. Owaakaba aiziire sabbiiti yoona nkamara bbina byonka, nagira nti, 'kangaruke omuka okukora nswaze abafumu abangambiire ngu nsigaize emyezi mukaaga yonka nfe.' Ekintu kimu ekikuru eki nkaba mmazire okumalirra ntakarugire Ibonde nikyo kinu: nkaba ntarukwija kwikiriza okufa omu mutima gw'omwana ogu Felisite, owaakaba ayegere akyali muto ati, kandi na Nyowe yanyegesa ensita y'okwomeera. Ekikuru omu bwomeezi tibiri byanda n'obutoigo omuntu ebi amara omunsi, baitu omuntu ebi akora rundi ebi agamba omu kasumi ako aka amara ali mwomeezi. Obu nataahire omuka, nkabandiza ha kusegesa n'okusengiija obwomeezi n'ebikorwa byange kwihaho ifuro n'ebisunga kusigamu amata n'oburo byonyini. Nkasanga haroho ebintu bingi ebi nakoraga ebi ntarukwetaaga. Natandika okuba mbaliirizi ha buli dakiika n'esaaha yoona ey'obwomeezi bwange. Ekyarugiremu obusumi bwange bwona natandika okububara nk'eruuru. Nkeesanga nti nasiisaga obusumi bwingi muno omu kuteera orujali, omu kugenda ha binyumyo omu kubyama n'okuhetera, omu kulya n'okunywa. Kandi na sente zange naisiisiraga omu kugura ebi ntarukwetaaga, omu kunywa ebitamiiza n'etaaba n'omu kwigabira abantu abatarukwibara kwo, kandi kunu abarukwetaaga kwo baroho. Natandika okukora okukira nk'oku nakoraga bwona. Nkasanga nti ninsobora kukora esaaha ikumi na munaana buli kiro, nimbyamaho mukaaga zonka. Omu kasumi ako ak'obwomeezi bwange obukaba busigaireyo abafumu nk'oku baagambire, nkasobora okuhandiika ebitabu bisatu, n'ebicwereriirwe ebigufugufu ebirukusisana ebizina makumi asatu. Hali kinu nkateekereza nti obu ndiba ngezire, Felisite talirema okumanya ati nkyali mwomeezi. Ekimu ha bitabu ebi eki nayesere 'Linguzaayo' nuwe nakihongiire. Nkategeka ensimbi ezirukumara okubiteeza byona. Obwomeezi bwange obugufu bukaba nibunsemeza muno, nkaba ninsisana owaarukwiruka kaliitango kutangisa orufu. Omu bwomezi bwange obw'enyuma tinagonzaaga kukora muno, baitu hati obusumi bukansindikiriza nayefuma. \"Ekindi ekikaba nikinsemeza nikyo eky'okumanya ngu nyina ensita, ifubo buli muntu weena eri yakugondeze okumanya, baitu eri nkaba nyerinzire okutagambira omuntu weena noobwakuba nyina nyowe. Ekindi eki nakozire nukwo okugweta. Nkagenda omu bbanka nagurayo empapura ezi ezi bagweteraho. Nateekereza kurungi nk'oku ndisiga ebintu byange omunsi. Nkabanza okuteekereza hali nyina nyowe, namuteera ha rubaju ensimbi ezi namanyire ngu niziija kumulinda. Hanyuma nimpondera amagezi g'omwana omuto Felisite, nagonza kusiga sente omu isomero erimu nukwo amagoba gaazo garaakozesibwaga okuheererra abaana basatu buli mwaka omu isomero eri okusoma. Ekicweka ekimu nakisiga okukoonyera enfuuzi omu Isaza ly'owaitu Bugoma ha nazairwe n'abazaire bange ha baarugire. Ebi byona obu namazire okubihandiika mbitaireho omukono na baakaiso na bo bataireho kyonka batarozire ebi mpandiikire, nabirorra omu bbanka nabitamu, naragira nti: \"Ebbahaasa egi erisumururwa mmazire kufa.\" \"Hati nkaba nsigaliize ekintu kimu kyonka hali ebi omwana wa nyinento nyowe ebi yangambiire, nukwo kugirra abantu boona amakune, kubagabira, kukozesa engambo nungi n'okwijuka ngu, omuguuda n'omunaku, ow'ekitiinisa n'omuheereza akahanda kaitu kali kamu. Nuko akaina omu itaka. Noobu orukuba otungire ota, nuko koona ak'okasigaza omu nsi omwoyo obu gwahukana n'ekisweko kyagwo. \"Omu muhanda nkaba mpaire dereeva ekiragiro nti owaraimukyaga omukono ayemerezeege motoka amutemu rundi buli tusangirwe nitwanguhiriza muno. \"Binu byona obu namazire kubihikiriza kurungi nkooku nkaba ninsobora nasisana nk'arukugambira rufu nti kandi oraha? Rugayo oije ontwale owaanyu Nyabuyonga ha wakatwaire emyenda yoona. Orubimbi rwange ndugwisize orubu rwange ndusensiize. Obusumi bukaba numbwirra haihi, ebiro bikaba nibihwayo, na nyowe nkaba ninkorra kimu obwitane okutangisa orufu kandi ninsemererwa. Baitu kandi omu mubiri gwange nkahunirra okurora nti nkaba ntarukweyongera okuba kubi rundi okuceka. Omu mananu nkaba niinyehurra kurungi okukira bwona. Ebiro ebi byona nkaba nyehoiremu ntarukufaaho n'okurora abafumu obu narwaraga. Baitu hati obu naboine ebiro byasa kuhikira kimu hataroho kookurorraho k'okufa omu bwomeezi bwange, nahandikira abafumu bange baije beeyongere okundora. Nkagenda Kampala. Abafumu babiri bakaruga Nairobi baasanga omufumu ondi Kampala. Bantaahya omu irwarro lya Mulago namaramu ebiro bisatu nibaanyekebiija. Ha kiro Kyakana bandeetera amakuru ngu, 'Tuzoire ebintu bibiri omu bwomeezi bwawe. Eky'okubanza nikyo kinu, obu twakugambiire ngu noija kufa hanyuma y'ameezi mukaaga nitusobora kuba twasobeze, hakaba hatarumu kwo burwaire obwasisanaga nk'obuli omu sagama yaawe omu kasumi kali. Rundi ekya kabiri omubiri gwawe gurwaine n'amaani gwasingura oburwaire obu, obu twateekeriize ngu nibwija okukwita kandi tutaine mubazi gw'okubutamba. Hati weena tusangire oli mwomeezi nk'abantu boona aboomeezi. \"Iwe arukusoma ebigambo binu noosobora okuteera akasisani omu mutima noorora omunligo ogu nabairemu obu baamazire okuntebeza amakuru ganu. Nkaba nyizire kuhurra ekiro eki ndifeeramu, bangambira bati, \"oyomiire nk'ibaale.\" Nkaija ndi mufu hati nahurra ngu ndi mwomeezi. Omunda yange nagamba nti, 'nimukasobyege nka ira.' Baitu nyowe emyezi egi ei namazire omu kihanga ky'ekituuru eky'okufa ekaba enyegeseze bingi. Okubanza nkaba nzoire amakuru g'obwomeezi n'ensita y'okwomeera. Nkaba nyegere obukuru n'omuhendo gwa buli kiro kyona omuntu eki amara ali mwomeezi omunsi. Nkaba nyegere nti omuntu naasobora kukora kurungi emirimo ataliire rundi atanywire akabambura buli kiro buli kiro. Omu myenzi egi omukaaga nkaba ninsisana omuntu anyakuzairwe obwa kabiri. Kandi ekikuru kya byona omwana ogu omuto akaanyegesa ati, \"Haroho okwomera omu kufa,\" kandi ngu, \"Omuntu afa akyali mwomeezi, kandi ayomeera kunu afire.\" Nyowe ntagaruke enyuma nkamalirra kugendera aho ebiro byange ebike rundi ebingi ebikaba bikyasigaireyo omu maiso, kandi ebigambo ebi \"Obu ndikura tindifa\" omwana ebi yangambiire byaikaraga nibiteera ekide omu mutima gwange."}
{"type": "monolingual_text", "text": "Kuruga kara, engo ikaba itamanyire kukwata ebisoro kubirya. Engo obu zaahuliire ngu Wanjangu amanyire muno kukwata, ikamugendera okutungayo amagezi. Wanjangu yazigamba ati, \"Kirungi nyegeseeho engo emu, nukwo na yo eryegesa ezindi.\" Aho, Wanjangu yaragira Wango okwesereka omu kisaka ha muhandarubaju nukwo aleke okurorwa ebisoro ebirukurabaho. Ekindi Wanjangu yagambira Wango ati, \"Osem√©riire kumanya okusoobasooba nukwo ebisoro ebindi bireke kukuhurra bikairuka kakuba oba obihondiire okubikwata.\" Yayongera yamugamba ati, \"Nkooku orukubanza kuhiiga, kirungiokukwataga enyamaiswa nooziruga ha bumoso. Hanyuma obu oraagenda nooyetegereza eby'obuhiigi, nubwo ndikwegesa okwikwatira ha bulye.\" Binu Wanjangu obu yamazire okubyegesa Wango, yamuraaliza bagende hamu okuhiiga. Omuhiigo gwa bo gukaba murungi; obu gwahoire, baayahukana, Wango yagaruka owaabu. Kiro kimu, Wango akagenda kuhiiga wenka baitu atasobole kukwata. Enjara obu yamurumire muno, yaijuka nkooku Wanjangu akaba azaire abaana baingi; nahabweki yakwata ogurukugya owe. Omu kasumi ako Wanjangu akaba ataliyo, akaba agiire okuserra ebyokulya. Habw'enjara nyingi, Wango akeebwa embabazi za Wanjangu yamukoliire omu busumi obw'enyuma; yakwata abaana ba Wanjangu boona yabalya!! Wanjangu obu yagarukire cmuka, aSerwire abaana be babuzire kandi arozire esagama ha kiikaro nambere Wango yabaitiire, yamanya nkooku abaana be baisirwe Wango. Ekyarugiremu nukwo Wanjangu okurahira ati, \"Tindyongera kwegesa Wango okuhiiga n'amagezi.\" Kurugiira aho engo ikalemerwa kimu okukwata ekisoro kyona ekiraba ha bulyo bwa yo. VIII HABWAKI ENKOKO EKOOKA Ira muno, omurro gukaba gutarukuzooka. Izooba wenka nuwe yasoboraga okugutunga. Buli weena ayagwetaagaga yagusabaga kuruga omwa Izooba. Izooba akaba aina omuheereza we Wankoko, baitu yaikaraga naamujwahya kandi naamutalibaniza. Kyonka Wankoko akagumiisiriza okwikara na uwe, habwokuba obu yaakumwirukireho, Izooba yakusoboire kumwokya. Izooba yanywaga amata kandi yagonzaaga muno kunywa enyungu ye enkooto. Ekiro kimu, Izooba akasaba amata kunywa. Omu kasumi nuko kamu yaragira Wankoko okumurungira enyungu. Obu akaba naagimukwasa, yataisuka omu ngaro, yagwa hansi. Kinu kikabiihiza muno Izooba. Nukwo okuragira Wankoko akamugarukamu ati, \"Mugole wange hati enyungu emazire kwatika.\" Izooba yamuragira n'obusobozi kugikoma. Ahonaaho Wankoko yaharruuka, yagwa hansi. Baitu akasanga enyungu eyatikire eri bibbali. Wankoko habw'okugonza kurangira mukama we enyungu nkooku eyatikire, akaku- nkumura amapapa ge yakooka ati, \"Kooko-ko-liiko.\" Baitu Izooba atahurre, habwokuba akaba ali haiguru muno. Kuruga kasumi ako, Wankoko yagamba ati, \"Ndaikaraga ninkooka okumanyisa Izooba eby'enyungu ye. \"Egi niyo nsonga ekookƒôsa enkoko eti \"Kooko-ko-lii- ko.\" IX OMUHIIGI N'AKANYAMANKOGOTO Omuhiigi akagenda kuhiga omu kibira ekikoota muno; baitu atasobole kwitayo enyamaiswa yoona. Yayeyongera kuhiiga, baitu obu yagenzire omwanya mukooto omu kibira, akahika omu kicweka eki akaba atakahiigiramuga. Obu akaba akyali aho, yahurra iraka n'ekizina ekirumu ebigambo binu, \"Omusaija nuwe ayehambiriza kukora buri kintu; ebintu tibiri nibyo ebimuhambiriza kubikora.\" Omusaija omuhiigi akahuliriza n'omutima gumu ekizina eki. Obu yalengeraho okuserra ekyazinaga akasanga akanyamankogoto nuko akaali nikazina kandi kakwasire n'endere. Hanyuma omuhiigi yagarukayo omuka, baitu buli kiro yazindukiraga omu kibira okuhurra ekizina ky'akanyamankogoto. Ekiro kimu omusaija akasaba akanyamankogoto kukatwara omuka ye nukwo kaikalege nikamuzinira. Akanyamankogoto kamwikiriza kyonka kaamugambira kati, \"Nd√§aziniraga iwe wenka kandi tihaabehoga omuntu ondi weena araahurraaga ekizina kyange.\" Omusaija yakatwara omuka ye, hanyuma yayeta abantu boona aba ha mugongo yabamanyisa ati, \"Ndeesire omuzini murungi ow'okwikara na uwe omuka yange.\" Omukama w'ekicweka eki na uwe obu yahu. liire, akaragira bwangu okweta omuhiigi hamu n'omuzini we abarole. Omuhiigi obu yahikire omu maiso g'Omukama hamu n'akanyamakankogoto abantu boona bakahunirra kuhurra ngu akanyamankogoto nuko kaazinaga, kandi kunu ebiro byona ko tikamanya kuzina. Baitu omuhiigi akagumiza kimu ati, \"Bakama bange, kakuba akanyamankogoto kalemwa kuzina, haakire nyowe baanyite.\" Ahonaaho, omuhiigi yaragira akanyamankogoto katandike kuzina, baitu katasobole, noobukwakubaire okwesamya akanwa kwonka! Habweki omukama akaragira abantu be kwita omuhiigi, ahonaaho bamwita. obu bakaba baamara okumuziika bati, akanyamankogoto kaazina. Abantu boona baahunirra kardi baatandika okugambirangana bonka na bonka bati, \"Mugenzi waitu akatubaliza amanan baitu dora hati, bambi tumazire kumwita.\" Ahonaaha, akanyamankogotc kaabagambira kati, \"Bagenzi bange omuhiigi oli ekifubiro nuwe yakyereetiire. Nyowe nkanga kuzina habwokuba nkaragaana na uwe kuta gambira muntu weena ngu nyowe mmanyire kuzina, baitu uwe eki atakifeeho nahabweki na nyowe nkaleka bamwita.\" Obu akanyamankogoto kaali nikatandika kugarukayo mu irungu, kakasaba abantu boona kuhuliiriza akazina kaako omurundi gw'akabiri kandi n'okwetegereza amakuru g'akazina ako kurungi. Nubwo kaazinire kati, \"Omusaija nuwe ayehambiriza kukora buli kintu; ebintu tibiri nibyo √©bimuhambiriza kubikora.\" X X HABWAKI ENSERE ZIIKARA OMU MAIZI Hakabaho akasumi k'enjara, ensere ikaburwa ebyokulya zoona zaikara omu maka gaazo, zaategereza kufa kwonka; habw'enjara. Kyomya nuwe yarolerraaga ensere,kandi nuwe akaba aina ebyokulya. Kiro kimu ensere zoona ikagenda hali mukama wazo zaamugambira ngu, \"Kigambo ky'ensoni kurora iwe mukama waitu torukusobora okutukoonyera okutuha ebyokulya.\" Ensere zikeeyongera kugambira mukama wazo ziti, \"Kirungi otwikirize tugende omu bicweka bindi eby'obukama bwawe, nambere tusobora kutunga ebyokulya.\" Kyomya akaikiriza ensere zoona kugenda omu byaro hoonahoona kuserra ebyokulya. Ensere zikagenda zaatunga ebyokulya zaalya, kandi ebindi zaabiboha. Obu zaali niigaruka zaarora onurro nigwaka omu maiso nambere zikaba niigenda. Obu zaahikire haihi zaarora amaju gaazo gakwasirwe omurro nigahya. Zaalengaho okuguraaza baitu na zo zaahya obwoya bwa zo bwona bwazihweraho kimu, hanyuma zairuka zaayesereka omu kisaka. Haihi n'ekiikaro eki, hakaba haroho enyanja, nahabweki ensere ikagwa omu maizi g'enyanja nukwo itunge okufukirirwa ha mabiri ya zo nkooku zikaba zimazire kwokebwa muno omurro. Kuruga kasumi ako zitongere kugaruka ha bwerre habwokuba zaateekerezaaga ziti omurro gukyaliyo ogw'okuzookya. XI RWAKAIKARA OMUSOHI W'ENCU KANDI OMUFU W'AMAISO Rwakaikara, smu biro bye eby'obukuru, akatandika kukora omulimo gw'obusohi. Akaba yakoraho omulimo gunu'rumara obusumi buke, amaiso ge gaafa; baitu habw'okugumiisiriza, ataleke kukora omulimo gwe. Nalabweki akakoseza abasaija bandi babiri okumukzonyera. Abasaija abo baamugonzaaga kandi hamukoonyeraga muno. Bakaba bali beesigwa hali uwe. buli kiro, baamutwaraga omunyanja, bamita omu lyato kandi baamugambiraga okunaga akatimba ke. Baamumanyisaaga omulingo gw'okukanjurra kandi n'akasumi ak okukasika kuruga omu maizi. Obu baagarukaga he bwerre, taamukwatirraaga nukwo aleke kugaruka enyuma kugwa omu maizi. Obusumi bwona baamukoonyeraga bati, baitu uwe tiyabasiimaga. Obu baamuhaburaga ha kunaga akatimba ke nukwo akwase encu, uwe yagarukamuga ati, \"Mmanyire aho nuho ndukukanaga.\" Obu basmugambiraga kuruga omu lyato, uwe yabagarukamuga kubi ati, \"Na nyowe mmanyire nkooka tumazire kuhika ha musa gw'enyanja\". Nukwo baikaire na uwe bati kumara akasumi kakooto. Ekiro kimu, bakagonza kumwoleka nkooku akaba naayebiihabiiha omu ebi yabagambiraga. Obu bakaba nibagwerra omu lyato na uwe baamugambira okwijamu. Habw'omugisa, Rwakaikara akakwatirra omu hali bo na uwe yagwa mu lyato. Obu baahikire omu maizi baayeteekaniza okunaga obutimba bwabo; hanyuma baamugambira n√° uwe anage ake. Uwe yabagarukamu naabajuma ati, \"Habwaki mwikaraga nimuntalibaniza n'okundagirra buli kintu, nyowe mmanyire ekindukokora.\" Abasaija abaakaba aina bo obu baaboine biri biti, baasorooza encu zaabu baazita omu bwato hanyuma baatandika kugoya obwato kugaruka omuka. Rwakaikara-Kihimbaara na uwe akaba aikaliiremu omu bwato baitu uwe akaba atakwasize encu n'emu. Obu bakaba batakahikire ha musa gw'enyanja kuboha obwato kurugamu, baagambira Rwakaikara bati, \"Weewe ruga omu bwato tumazire kuhika ha bwerre.\" Rwakaikara yabagarukamu ati, \"Dora abadoma banu, obu muteekeriize muti nyowe timmanyire nkooku tumazire kuhika ha musa? Leka ndugemu nukwo mumanye nkooku ndukumanya.\" Ahonaaho Rwakaikara akagurukamu. Ntamanya akaba nayedikya omunyanja. Amaiso agaamurozire nugo ago. Rwakaikara waawe akamirwa amaizi, gamwita! Yafa nk'abemyehahiro boona oku baba. XII EKYOMA EKYASAAGA OBURO KYONKA Omu biro bya ira enjara ekagwa omu kicweka kya Bunyaruguru omu nsi y'Ankole. Omu ka emu, nyineeka Katabaazi n'abantu be badoodooka muno baija kwitwa enjara. baitu mwijukuru wa Katabaazi hamu n'abantu be bo baazookaga baina amaani kunu na bo baali bombekere haihi na Katabaazi. Omusaija Katabaazi akaba atamanyire nambere omwijukuru yaihaga ebyokulya; nahabweki yamalirra okumweserekerra nukwo arole nambere ebyokulya abiha. Katabaazi akalemwa kukenga omuhanda ogwatwaraga omwijukuru mu kisaka kuleeta ebyokulya. Nahabweki yatandika kumukaguliriza nukwo amumanyise nambere uwe atunga ebyokulya; baitu omwijukuru kubanza yahakanira kimu ati, \"Tinyina hoona nambere nyiha ebyokulya. Na nyowe enjara yookunyita.\" Baitu Katabaazi akeeyongera kumukaguliriza kuhikya obu yamujwahize; nubwo omwijukuru yamugambira ati, \"Obu nkaba ningendagenda omu irungu nkarorayo ekyoma kikooto ekisa oburo kyonka. Buli kiro kisa ebigega bibiri, kandi kibyahura kurungi. Nyowe ngendayo ekiro nimbutabarra.\" Katabaazi obu yahuliire ebigambo ebi yayesengereza muno omwijukuru na uwe amutwaleyo; baitu omwijukuru akabanza kwangira kimu. Katabaazi yanwikaraho muno kuhikya obu yaikiriize okumutwara kumwoleka ekyoma. Obu baahikireyo, bakasanga oburo oburukwijuza ebigega bibiri bumazire kuteekanizibwa. Katabaazi obu yaboine kinu ekyakaba atakabonaga, yagambira omwijukuru ati, \"Nyowe ekyoma kinu ningonza kukitwara omuka yange, habwokuba tiinyina maani g'okwijaga kunu buli kiro kutabarra oburo.\" Baitu omwijukuru yahunirra habw'okuhurra Katabaazi nabaza ebigambo biri nk'ebi. Nubwo yamukagwize ati, \"Iwe kinu kyoma kyawe, rundi kyange?\" Baitu eki Katabaazi atakigarukemu, uwe akamara gahimba ekyoma yakigagaaza kukireeta omuka ye. Katabaazi n'omwijukuru baakirwanira baitu hab'wamaani, Katabaazi yasingura yakyetweka kukitwara. Ekyoma kikagenda nikimuteera omutwe baitu uwe atahuliirize. Obu akaba ali haihi n'okutaaha, ekyoma kyamubundikira kimu kyamuteera hansi kyamucwacwana weena. Kyamwita. Aho okufa kwa Katabaazi nuho kwarugiriire habw'okunyaga eby'abandi. XIII JUMA N'ABAKAZI ABADOMA Omu biro bya ira, omusaija Juma Omusiraamu akaswera omukazi ou akaba atali Musiraamu. Ekiro kimu, Juma akagenda omu katale yagurayo ebyokulya ebya buli mulingo, yabireeta omuka yabikwasa mukazi we ati, \"Nyowe nyina orugendo rwange orundukwija kugenda orw'ebiro bitaano. Ebyokulya byona ebi nguzire obyahule kurungi by'obugenyi bw'Aramanzaani.\" Mukazi we akaahura ebintu byona ebyaguzirwe iba omu kisiika kimu, yabirinda kurungi nkooku iba yamuragiire. Ebiro bibiri obu byahingwireho, omukazi wa Juma obu akaba aikaliire omu nju akahurra omuntu naayeranga ha rwigi. Obu yakingwire orwigi yasangaho omusaija, yamutangirra, yamuramukya. Omusaija yakaguza omukazi nambere iba akaba agiire. Omukazi yasoborra omugenyi ati, \"Juma akabunga, naamarayo ebiro bitaano.\" Omugenyi hanyuma yaraga omukyara ati, \"Ogire musana.\" Nubwo omukyara yamukagwize ati, \"Omunyoro obu aligaruka ndimugambira nta?\" Nubwo omusaija yagarukiremu ati, \"Olimugambira oti munywani waawe Aramanzaani nuwe akaba aizire kukurora baitu tiyakusangaho.\" Omukazi obu yahuliire eby'omugenyi yamugambiire, ahonaaho yamugamba ati, \"Caali niiwe Aramanzaani! Iba nyowe akasiga yakugurra ebintu bingi hanu, leka mbikuhe.\" Omusaija √≥bu yahuliire ati yasemererwa muno. Omukazi yamuha ebyokulya byona ebi akaba ayahwire., Hanyuma omusaija yagarukayo owaabu. Ekiro obu kyahikire, Juma yagaruka, naaruga nambere akaba abungire. Mukazi we obu yamazire okumwihurra ebyokulya, amazire n'okulya, yamungambira ati, \"Munyoro, enganjani yaawe Aramanzaani akaija hanu kukurora, baitu akasalirwa okutakusangaho. Kyonka ebintu bye byona ebi wansigiire nkabimuha, kandi akakusiima muno.\" Juma yarora mukazi we n'amaiso g'okuhunirra; yamukaguza ati, \"Omusaija Aramanzaani ou orukungambira wankaha nyowe ou ntamanyire. ogu?\" Juma obu yagenzire omu kisiika yasanga ebyokulya byona ebi akaba aguzire bitaliyo. Ahonaaho yakwata empirima ye yagonza kwita mukazi we. Omukazi yatandika kurra muno, nahabweki iba yamukwatirwa embabazi yaleka kumwita. Juma yagambira omukazi we ati, \"Mukyara, leka kurra, huumura, hati kambungebunge hoona omunsi nyetegereze obu haraaba haliyo abakazi abandi abadoma nka iwe, Obu ndibasangayo na iwe tindikwita baitu obu ntalibasangayo ndikwita.\" Juma yakwata omuhanda yagenda kuserra abakazi abadoma abarukusisana nka mukazi we. Obu yarubasire omwanya mwingi, yahika ha kasozi karungi nambere hakaba hali ekikaali ky'Omukama. Juma yayegoonya haihi n'ekikaali eki, yaraaraho. Nyenkya, Juma na nyineeka obu bakaba nibalya hamu, Juma akagamba ati, \"Ningenda kurora Omukama wa kunu, nyina obuzaale na uwe.\" Nubwo Juma yakagwize omusaija ogu, munywani we, kumugambira ibara ly'Omugo hamu n'amabara g'abazarraani be boona abaafire ira. Munywani we yamusoborra ibara ly'Omugo n'amabara g'abanyabuzaale b'Omugo ogu boona. Aho nubwo Juma acwa amagezi ag'okubanza kwehandiikisa amabbaruha omu mabara g'abazarraani b'Omugo ogu, hanyuma nukwo aimukyeho. Obu yayetegeriize kurungi enju y'Omugo nambere ekaba eri, akajwara obutengo yatandika kulima orwina nukwo aturukire omu nju hoonyini nambere Omugo akaba aikaliire. Juma akatalibana muno, empiita yamwiha kunu yamuta kunu, kuhikya obu yaturukiire omu kisiika nambere Omugo akaba aikaliire naatuka enkwanzi. Omugo obu yaboine omuntu naakukura hansi, yacwekwa enkinzi, yaburwa n'ekyokukora! Ahonaaho, Juma yaihayo amabbaruha ge gali aga akaba asiigire itak, yaga- kwasa Omugo, kandi yamugambira ati, \"Mugole wange, leka kutiina, nyowe ninduga okuzimu, ntumirwe so na nyoko, na bagenzi baawe boona abaafire okukuramukya. Hati soma amabbaruha ago orole ebi bahandiikiremu.\" Omugo obu yahuliire ebigambo bya Juma yasemererwa muno, yateekereza ati abantu be boona abaafire ira bakyaliyo boomeezi. Atamanye nkooku amabbaruha ago gaali gahandiikirwe Juma wenka. Omwanya muke obu gwahingwireho, Juma yaraga Omugo kugarukayo okuzimu, baitu Omugo ahonaaho yaleetera Juma ebyokulya. Yamuha n'engoye zoona eza iba, kandi yaroramu engoye ezimu eze, yaiha Juma okuzitwarra nyina. Ebi obu byahoire, Juma akagaruka hansi omu kiina nambere yaleesirwe nubwo Omugo yaswekeriireho itaka, ebirago n'enkeeto. Juma obu yaturukire aheeru y'ekikaali, yairuka yakwata omuhanda gw'ekisaka kuhikya obu yaigukiire omu muhanda gwonyini ogwamuleesire. Obu akaba akyali omu muhanda naagenda, yarora omukaikuru naalima ha muhandarubaju, yamugamba ati, \"Mukaikuru weebale.Iwe obu kunu halima abakazi? Owaitu nambere narugire halima abasaija bonka.\" Juma akeeyongera yagambira omukaikuru ati, \"Leka nkuhe ekanzu yange enu niyo ojwale, na iwe ompe ekiteeteeyi kyawe, kandi ebintu binu obite hansi y'omuti guli, iwe ogutembe.\" Juma akagamba binu habwokuba akaba naayekenga ngu rundi Omukama nambere yarugire kubiihabiiha Omugo akaba naija kumuhondera. Obu bakaba bakyali aho, baarora omuserukale w'Omukama aizire bwangubwangu. Omuserukale yayeemerra yagambira Juma ati, \"Iwe omukazi arukulima lekeraaho kulima. Omboniire amusaija naaraba hanu ayetwekere ekitambsara ky'engoye?\" Nubwo Juma yagarukiremu omuserukale ati, \"Mukama wange, omusaija ou rrukukaguza nguli atembere omuti. Ebintu bye abisigire hansi.\" Aho omuserukale asemererwa muno yayanguha kuhika ha muti, kandi yatandika kugutemba. Juma obu yaboine omuserukale naatemba omuti kukwata omusuma, yairuka bwangu, yakwata ekitambaara kye eky'ebintu yairuka yagenda. Omuserukale obu yasimburukire hansi yarora Juma nairuka akwasire ekitambaara, ahonaahoo omuserukale yatandika kumwirukya, baitu obu akaba naamwirukya yagwa, yasaasa muno. Baitu uwe Juma yairukira kimu naagamba ati, \"Kucweke nteho ekiti.\" Yakika omu ka ye. Juma akaba amazire kutunga eki yaserraaga. Akasanga abakazi abandi abadoma abaasisanaga n'omukazi we. Nahabweki, eki kikakiza mukazi we kumwita. Kuruga akasumi ako, akateererra mukazi we kwerindaga n'okuteekerezaaga muno atakakozere kintu kyona. XIV OMUNYORO TINDUKWETEGEREZA"}
{"type": "monolingual_text", "text": "Engeso Zaitu ez'Obuhangwa Kikahandiikwa<br>Y. R. K. MULINDWA<br>na<br>V. K. K. G. KAGORO Fountain Publishers P. O. Box 488 Kampala Tel: 256-(41)259163/241112 Fax: 251160 E-mail: fountain@starcom.co.ug (C) Y. R. K. Mulindwa, V. K. K. G. Kagoro 1968 First published 1968 Fountain edition 2005 All rights reserved. No part of this publication may be reprinted or reproduced or utilised in any form or by any means, electronic, mechanical or other means now known or hereafter invented, including copying and recording, or in any information storage or retrieval system, without permission in writing from the publishers. Runyoro-Rutooro Our Traditions and Customs This book was recommended for publication as a reader as well as a text for Runyoro-Rutooro Teachers in Primary Schools and Teacher Training Colleges and for adult education by the Runyoro-Rutooro Language and Literature Committee after consultation with and zealous work on it by Mr. L. T. Rubongoya, the final reader of the Committee's manuscripts. EBIRUMU Orupapura Okuranga.. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. Ekicweka kya Kasatu Okurolerra Amagana .. ..... 39 Amata .. ..... 44 Okwecumira Amata .. ..... 45 Okuterura Amata .. ..... 48 OkucundaAmata .. ..... 48 Enjuba .. .. .. .. .. .. .. .. ..... 49 Enkoko .. .. .. .. .. .. .. .. .. .. 50 Embuzi .. .. .. .. .. .. .. .. .. .. 51 Entaama .. .. .. .. .. .. .. .. .. 51 Embwa .. .. .. .. .. .. .. .. .. 52 Ekicweka kya Kana Ebimu ha bisoro by'omu kisaka hamu n'eby'omu maka ..... 53 Ebinyonyi eby'omu kisaka .. .. .. .. .. .. 53 Beene Baabu Munya .. .. .. .. .. .. .. 54 Enjoka.. .. .. .. .. .. .. .. .. .. 54 Enseenene.. .. .. .. .. .. .. .. .. .. 55 Enzige .. .. .. .. .. .. .. .. .. .. 56 Ebihuka nyakabara .. .. .. .. .. .. .. 57 Ebikubyo by'Ebisoro n'Ebihuka .. .. .. .. .. 58 Ebigambo Abantu ebi beesisaniriza okuba omu maraka g'Ebisoro n'Ebinyonyi .. .. .. .. 63 Ekicweka kya Kataano Amaka ag'omu businge bwa Ira.. ..... 69 Okuswera kwa Ira.. .. ..... 70 Engoma Nyabahuma .. .. .. .. .. ..... 74 Okulemwa kw'Abakazi aba Ira.. .. .. .. ..... 76 Emigenzo y'Abaana.. .. .. .. .. .. .. ..... 77 Amabara g'Abantu n'amakuru gaago .. .. .. .. ..... 81 Empaako.. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. Ekicweka kya Mukaaga Okusiga Oburo.. .. .. .. .. .. 102 Embibo z'ebintu ebitali bimu.. .. .. .. 103 Amabara g'Ebitooke.. .. .. .. .. 107 Ebikwatwa omu Bairu .. .. .. .. .. 107 Ebikwatwa omu Bahuma .. .. .. .. .. 108 Ebisaka.. .. .. .. .. .. .. .. 109 OKURANGA Okumara obusumi bwingi abeegesa baingi ab'OrunyoroOrutooro mu Primary Schools n'omu Teacher Training Colleges babaire nibasanga obulemeezi bwingi omu kwegesa orulimi runu habw'ibura ly'ebitabu ebirukubazaaho ebintu ebi barukuragirwa kwegesa. Twina okusemererwa okubarangira okuturuka kw'ekitabu kinu eki turukunihira ngu nikiija kumaraho obulemeezi bwanyu obu mubaire mwina okumara obusumi bwingi. Tikiina mugaso okugarukamu omuhandiiki w'ekitabu kinu ebi amazire kugamba, baitu ky'amananu okugamba tuti: gunu nugwo, omurundi ogubandize ebintu by'omu ihanga lyaitu okubazibwaho omu mulingo ogwijuliire kimu biti. Omuto n'omukuru, omusaija n'omukazi ow'omu Bunyoro n'omu Tooro hamu na bagenzi baitu ab'omu mahanga agandi agatuheriire, boona nibaija kusanga omuhimbo omu kusoma ha ngeso zaitu ez'obuhangwa ezinyakurumu ebintu ebirukukwata ha kutandika kw'obukama bwa Tooro, enganda, okurolerra amagana, okuswera okwa ira hamu n'ebyokulya byaitu. Ekirukumanyisa ngu ekitabu kinu tikirukwija kuba ky'omugaso ha baana ab'omu masomero bonka, baitu na ha buli muntu weena anyakugonza kusoma ebitabu by'enzaarwa aheeru y'amasomero; kukira muno aheeru y'amasomero ekitabu kinu nikiija kuba ky'okusoma eky'omugaso hali abantu bakuru abaakaruga kwega okusoma bwino hamu n'okuhandiika. Nitubagondeza okusemererwa omu kusoma kwanyu. Y. B. M. Rubombora, Secretary, Runyoro- Rutooro, Language and Literature Committee June 11, 1965 ENTANDIKO Nkatandika kwijwamu ekiteekerezo ky'okuhandiika ekitabu ha ngeso n'ebiteekerezo by'abantu ab'omu ihanga lyaitu obu nkaba ndi mwana ninsoma. Okubanza nkaba n'okusemererwa habw'ebintu ebyakorwaga ekiro omuka y'owaitu. Twaikarraaga n'abaana bagenzi bange tukoikya, rundi tuganikya. Okuruga ha kyoto aho nabyamaga nkyanganukire muno. Hanyuma obu nagenzire ninkura natandika kusemerererwa orubazo rw'abasaija bakuru nibahanuura ebya ira, kyonka nkazoora ngu haroho n'abakuru abandi abatamanya kuhanuura. Okusoma ebitabu by'ebyafaayo n'enganikyo omu ndimi ezindi kikaanyolekera kimu nkooku na itwe abantu ab'omu ihanga linu twina ibanja ly'okuhandiika ebintu by'ensi yaitu. Ebyafaayo nibyo byoleka ngu ensi nanka okuruga obusumi nanka yakoraga ebintu nanka rundi ekaba eri omu mulingo nanka. Omubusumi bunu abamanyire ebya ira nibagenda nibakeeha kandi abaana abato tibaina mwanya gw'okwikara omuka kubanza kumanya eby'engeso z'abantu b'ihanga lyabo. Obu bagenda omu masomero batandika kusoma ebintu ebindi eby'amagezi. Ekirukumanyisa ngu hanyuma y'emyaka nyingi baijukuru baitu ab'obusumi burukwija baliba beegesiibwe muno, baitu tibaliba n'ekyokwijukirahoga engeso y'abaisenkurubo n'amatembero g'okukura kw'ensi yaabo oku gaagenzire nigahonderana. Abeegesa baitu batugambira ngu omuntu atamanyire engeso z'ensi y'owaabu tatunga ky'okulengesaniza nakyo, obu arora ekikozirwe ab'ihanga erindi. Ekindi omuntu ogu taba n'eky'okunyimirizaaho ihanga lye. Abanyamahanga abagenyi basobora kumukaguza ebintu nibimulema kubibasoboorra bakeetegereza kurungi. Nahabweki nyina okunihira nti ekitabu kinu kiraakoonyeraho kake okwihaho obulemeezi bunu obutegeriize abaana baitu ab'omu biro by'omumaiso. Ninsiima n'obuculeezi abantu ab'embabazi abampaire ebintu by'okuhandiika ab'omu biikaro ebitali bimu. Okukira muno ninsiima omugurusi wange n'omukaikuru wange abaarugireho habw'okunyeekambisa n'okumbaliza eby'okuhandiika, kandi ninsiima n'abantu b'omuka y'owaitu abato n'abakuru abampaire hamu n'okunsorooleza ebyokuhandiika kumara omwanya mukooto. Hanu nyina okusemererwa okubamanyisa mugenzi wange Kagoro ou tuhandiikire hamu ekitabu kinu. Ningumya habw'okwehayo kwe okugenda emihanda nyingi kusorooza eby'okuhandiika n'okunyeekambisa omu rubazo rwe, nuho harugire omulimo gunu kuhwa. Niinyongera kusiima n'okuhaisaniza obantu boona abampaire eby'okuhandiika. Noobu ndaaba ntoolekere ibara Iya buli omu, baitu abarungi boona tiinyina ou nagire. Ninsiima muno obukoonyezi bw'EkitongoIe ky'Ebyengesa hamu n'Ekitebe ky'Ebyenkiraanura y'Okuhandiika OrunyoroOrutooro habw'okugarukamu kutereekereza empandiika n'okuteera ebigambo omu taipu. Abaana abarukwija kusoma ebintu ebiri omu kitabu kinu nitubagondeza okuruga hansi baina omuhimbo n'okutamu ekitiinisa engeso y'ihanga Iyabu. Omu kumaliriiza kambamanyise nti ekitabu kinu kihandi ikirwe habw'okwijukirahoga engonzi enyingi ezi ngonzaamu EKA Y'OWAITU N'IHANGA LYANGE TOORO. Y. R. K. Mulindwa EKICWEKA KY'OKUBANZA OKUTANDIKA KW'ABULEMI BW'ABABIITO Ensi ira ekabanza kulemwa Abatembuzi, hanyuma Abacwezi, mubwo haakurataho Ababiito. Banu nubo abakama abatembuzi (ikumi na munaana, oruganda rwabo Bagabu kandi owa hampero owa ikumi na mwenda oruganda rwe Muranzi. Akateera engoma Isaza Waraga Rugambanabato obu yabuliire okuzimu owa Nyamiyonga): Kintu Kakama Twale Hangi Ira lya Hangi Kazooba ka Hangi Nyamuhanga Nkya I Nkya II Baaba Omukama Bukuku akaitwa omwijukuru Ndahura nubwo yayeteeka hakitebe kye. Nyina Ndahura nuwe yali Nyinamwiru muhara wa Bukuku kandi ise yali Mucwezi ibara lye Isimbwa. Banu nubo abakama Abacwezi: Ndahura yaikaraga Mubende (Buganda) Wamara yaikaraga Bwera (Buganda) Abacwezi obu baizirwemu omugayo n'ebibi, bakeegoromora, ensi baagisigira abaana baazaire Bukidi okugirema. Abaana banu bakazaarwa omucwezi Kyomya hali omukazi Nyatworo Omukidikati, oruganda rwe Mukwongakati naazira engabi. Ganu nugo amabara gaabo: Nyarwa Rukidi Labongo Mpuuga Barongo Kato Kimera Kiiza Abaana banu baali Bacwezi kyonka bakeetwa Babiito habw'omuti Biito. Nyatworo obu yatwekerwe ise yamwombekera akaju omu zigati ha muti Biito. Nubwo abantu baatandika kugamba bati \"abaana ba Biito\", \"aba Biito\". Abacwezi bakasiga baaragira abafumu Karongo na Nyakooka okugenda Bukidi kutabarra Ababiito abo. Obu baizire, Rukidi Mpuuga nuwe yateera engoma yaba Mukama wa Bunyoro kandi yagabira bagenzi be ensi kulema nk'abaamasaza be. Nyarwa akajwekwa obw'Okwiri, Kato Kimera yaheebwa okulema Muhwahwa (Buganda) kandi Kiiza yalema Busoga. Hanyuma Kato Kimera akaba Mukama wa Buganda tiyagaruka okulemwa Omukama wa Bunyoro. Okuruga ha Mukama Rukidi Mpuuga okuhika hali Omukama Tito Gafabusa Winyi IV C.B.E., Bunyoro yakahikya abakama abiri na mukaaga. Kandi okuruga hali Kato Kimera okuhika hali Kabaka Muteesa II Buganda yakahikya abakama asatu n'omu. Kyebambe Nyamutukura Rubongoya Rwabunyana Omukama wa Bunyoro owa ikumi na mwenda nuwe yazaire Olimi Kaboyo Kasusunkwanzi Omuhundwangeye Omukama wa Tooro ow'okubanza. Okuruga hali Kaboyo okuhika hali Omukama George Rukidi I Rugoonyomumbundu, Tooro ehikize abakama bana. OKUBANZA KW'OBUKAMA BWA TOORO Omukama Olimi Kaboyo Kasunsunkwanzi Omuhundwangeye nuwe yali mukama wa Tooro ow'okubanza. Yali mwana w'Omukama wa Bunyoro, Kyebambe Nyamutukura, kandi obu Omukama onu Nyamutukura nuwe yalemaga na Tooro. Nyamutukura nuwe yalemaga na Tooro. Akaba ahaire omwana we Olimi Kaboyo ensi y'ebisunsu, Myeri. Kaboyo ensi egi yagigonzaaga muno, nahabweki yaikaraga naaruga Bunyoro naagibungira. Obundi yarugaga Myeri abunga Tooro (Burahya); omu kubunga munu, akeetegereza abantu oku barukumugonza muno okuba mukama wabo Abantu ba Tooro noobu baraaba baalemwaga Omukama wa Bunyoro, bakaba batarukukigonza kandi akaba abali hara muno, atarukubamara bujune. Nahabweki bakasemererwa obu baayeetegeriize Kaboyo oku arukugonza kuba mukama wabo kandi baamuraganiza kumurwanirra obu alyemera ise. Ekiro kimu Kyebambe Nyamutukura akatuma Kaboyo okuruga Bunyoro okwija Tooro na Mwenge okuteera ente z'omukama; oku nukwo okusoroora omu bantu ez'okuhembera Omukama. Gunu akagufoora mugisa gwe gw'okwema: obu akaba naija yasaba abanyaanya baamwibira ebikwato by'obukama yaija na byo abiserekere. Kyetegereziibwe ngu haaroho abaamanyire Kaboyo oku arukwija kwema baitu baalinda ensita kandi abandi batamanye. Nubwo ohurra ayamanyire naateera enanga ati \"Ebitamanya bya Kahunge, Bunyoro kandi ebisema bya Rwamwanja bikagira agiire kuliisa, ntamanya agiire kwema\". Kaboyo obu akaba naateera ente akatata, yagumya abantu oku beeteekaniize kwo kumujwahukira kuba mukama waabo. Obu yamazire okusoroora ente tiyagenda na zo Bunyoro. Akeerwaza yanywa enjuba yatanaka esagama nukwo aba yaizire na bo baleke kukenga ngu asigaire kwema, bagende barange ngu alemerwe kwo. Ente obu zaamazire kugenda, Kaboyo yaramagira owaise Nyabongo Mugenyi owaakaba naalema Mwenge, ekicweka eki ekya Nyamabuga. Bakarwanira ha kyambu Nyakwisi ha kiikaro hati ekirukwetwa Kyamugenyi, habw'omubiito ogu Mugenyi. Kyebambe Nyamutukura obu yamanyire Kaboyo oku ayemere, akazinisa ihe lyagya okumuramagira Tooro. Baitu akalitanga okumuhambya kakuba acwamu kwiruka ngu habwokuba yarwaraga ekifuba. Bakarwanira omu kiikaro Bwabya, hanyuma baarwanira Mandaku. Mandaku nuho ihe ly'Omukama Nyamutukura lyasinguliirwe, lyakuba lyagaruka Bunyoro. Abakuru bagamba ngu omu bulemu bunu, nuho haatandikiire Abatooro ekibeeta \"Abahenda\". Habwokuba abasaija ba Kaboyo Omukama obu baamwehemberaga bamuhendera omuhanda, hanyuma baatandika kweyeta \"Abahenda\", Abahenda aba kara bakahenda ebiti baitu aba hati babagamba bati, \"Bahenda ebiti ngira bahenda abantu\". Omukama Nyamutukura ataikale okuhikirra Omutabani. Kaboyo obu yanyagire ente Busongora, akazitwekera ise okumurabuka, nubwo na ise na uwe yatweka Kazooba, nyinarumi Kaboyo okuba Omujwarampeeka. Omukama Kyebambe Nyamutukura obu akaba ali haihi kutuuza, akatumaho Omutabani Kaboyo kugenda Bunyoro kuteera engoma. Kaboyo akanga, yagamba ati, \"Engoma yange enu niyo Butwarane, nintwarana nayo\". Kandi Abatooro na bo batamwikirize kubasiga akagenda Bunyoro. Habwa Kaboyo kwanga, engoma ya Bunyoro ekateerwa mugenzi we Nyabongo Mugenyi. Nyabongo yali mugurusi amezire enju, kandi yagonzaaga muno kuliisa ente kukira kulema abantu. Kaboyo Omuhundwangeye Omukama wa Tooro ow'okubanza ataramibwe \"Zoona Okaali\". Akakira okwikara Nkaabwa na Mwaro, Nyagwaki; omu isaza lya Busongora, kandi egasani ye eri Kagoma omu isaza lya Bunyangabu. Kaboyo akalema Tooro nk'omu mwaka gwa 1830. OKURWANIRA ENGOMA BUTWARANE Omukama Kaboyo obu yatuulize, omu nsi hatabemu businge. Abatabani bakamara omwanya mukooto nibarwanira engoma. Kubanza mutabani wa Kaboyo ibara lye Kazaana Ruhaga nuwe yajuumwire engoma. Nubwo owaise Nyaika Kasunga agamba owaise Kabuzi kumukoonyera kubinga Kazaana ha Kitebe. Kabuzi yayanga yagambira Nyaika ati \"Busaho bulyo bw'okurwanisa Kazaana, kaateere engoma habwokuba itwe tukamara kugwetwa ensi zaitu\". Kazaana Ruhaga akaba ali musaija mukuru muno, kandi yagonzaga muno kwikara abyamire, nubwo ohurra nibamugamba ngu \"Rubyama rwa Kaanyange abyama n'ente tiimurasa\". Abahuma Abasongora batagonze kulemwa omugurusi arukwikara abyamire, baayeegombaga Nkya kubaha bakalemwa omusigazi Nyaika Kasunga. Nahabweki, eki baakozire nukwo kuragaana na Nyaika baamuraga obukoonyezi kurwanisa Kazaana nukwo uwe akateera engoma omu kiikaro kye. Abahuma bakatiina okuramagira Kazaana omu kikaali kye. Nahabweki bakacwa amagezi baagamba Nyaika kwerwaza, nubwo baatumaho Kazaana ngu owaso w'okufa noobu otaamusange. Kazaana obu akaba ali omu muhanda naagenda kurora Nyaika nubwo Abahuma baamuyookiire kumurwanisa, abandi bairuka baagota ekikaali kye. Kazaana bakamubinga baamuhikya Kibaale nuho yarabire naagya Bunyoro. Obu bakaba nibamubinga yateerra yagwa, nubwo wahurraga abairu ba Nyagwaki nibateera orunyege ngu \"Kyahika ha ibaale lya Kibandwa kyajuma kyagwa kiti, \"Ai! bambi! Ai! bambi! Rukanyirwa.\" Rukanyirwa nuwe yali nyina Kazaana. Kazaana akakyena Tooro yagamba ati \"Nyowe muntuzire kubyama inywe Abahenda Tooro munu mulifa mwemeriire.\" Obu yayeebingire Omukama wa Bunyoro, akamujweka Rusekere, Bulera. Kazaana nuwe isenkuru Omubiitokati Kajobe owa Musuuga, Buliitwa. Nyaika yali musaija w'embabazi ataite Rukanyirwa nyina Kazaana, akamuganyira yamuleka yagenda. Kabuzi owaataragondeze kuharanganiza Kazaana, obu yahuliire ebya Nyaika akozire yabiihirwa, yayeekoramu, yazinisa amahe abiri, erya kabiri yaligendamu, okurwanisa Nyaika. Obulemu bwali bw'amaani muno, kandi n'abantu baingi muno bakafa. Ngu ha baarwaniire Kaseese empanga z'abantu na hati hoona noosobora kwirora igarangataine. Hanyuma y'okurwana omwanya mukooto, Nyaika akasingura Kabuzi, yaguma ha ngoma ye. Nyaika atakole kubi abaana ba Kabuzi akabatungisa. Omubiito onu Kabuzi nuwe ise Rabwoni kandi Rabwoni azaara, Yosia Mainuka na Kamondo. Yosia Mainuka nuwe ise Omubiito Yosaamu Kabuzi owa Nyakasura kandi Kamondo nuwe ise Omubiito Paulo Byembwa. Nyaika obu yamazire kusingura abaise, Kazaana na Kabuzi, na bwo hatabeho businge omu nsi kutwara omwanya mukooto. Owaise Kato Rukidi akamuramagira kumwaka engoma. Okubanza Kato Rukidi, akagenda Ankole yazinisaayo ihe ly' Abanyankole. Ihe linu lyali ly'amaani muno, nahabweki Nyaika akaliiruka yabura, nubwo baasiga Kato ali ha Kitebe naalema, bayegarukira owaabubo Nkole. Nyaika obu yahuliire abaateeraga Kato ekitigi bagarukire Nkole, yagaruka okuruga Mbooga, nubwo Kato yairukira Buganda. Kabaka Muteesa Mukaabya obu yamuhaire ihe ly' Abaganda, Nyaika yairuka yasingirwa Busendwa, Bwamba. Obu Abaganda abamu baisirwe ekisura, abandi bagarukire Buganda, Nyaika akagaruka kwerwaza, nubwo yabinga Kato yairukira Bunyoro. Bunu obwemi nubwo ohurra abasaija bakuru nibagamba ngu \"Eky' Abaganda ba Kato\". Hanu kigambwa ngu Abaganda habw'okubanza Katwe ha nyanja y'ekisura, buli kintu kyona eki baalyaga baakiriisaaga ekisura. Kwija kuhika Kikorongo iroho likaba libakwasire, nukwo kunywa amaizi g'ekiyanja eki gakabaita. Kato obu yairukiire Bunyoro atagaruke kurwana, kandi Omukama wa Bunyoro akamujweka Kibaale. Yaikaraga omu kiikaro hati ekirukwetwa Kyakato, nuho yafeeriire, yaitwa omusaija Wamara. Kato akaba atali w'embabazi nka Nyaika, akakwata bagenzi ba Nyaika yabaita yabanaga omu kiijongo Kaitabarogo. Omukama Nyaika yaikaraga naatiina ngu rundi Kato asobora kuruga Kibaale naagaruka naamurwanisa. Nubwo Omusaija Wamara obu yamanyire Nyaika oku arukutuntura naatiina Kato kugaruka kurwana, nubwo yagenzire Kyakato yaita Kato, naateekereza ngu kiraasemeza Nyaika kuhurra aisire omunyanzigwa we. Kinu kitasemeze Omukama Nyaika na kake. Akaba naaserra kwita Wamara baitu yairukira Butuku yayeesereka. Kinu Wamara eki yakozire nikisisa eky'omusaija tusoma omu Bbaibbuli ayaisire Saulo habw'okuteekereza ngu kiraasemeza Daudi. Omukama Nyaika akaikara omu biikaro bingi baitu ekimu hali byo nikyo Kigarama omu isaza lya Bunyangabu. Egasani ye eri Burongo Bunyangabu. Hanyuma ya Nyaika kutuuza Kaabaleega Omukama wa Bunyoro akaramagira Tooro yahamba Olimi Mukaabirere mutabani wa Nyaika I yamutwara Bunyoro, hanyuma nubwo yamutwara Busoga. Olimi Mukaabirere akaba agenzire n'owaise Zekereya Kalema Musuuga, kandi akafa omu businge bwa Kyebambe ali ha ngoma. Obu yafiire, Kyebambe akasaba omurambo gwe, baaguleeta baagutabaaza Kitini, Bunyangabu, haihi na Igasa. Mutabani wa Nyaika ondi Mukaarusa akeemera Nyagwaki na uwe Kaabaleega yamuhamba yamutwara Bunyoro nuho yagwire. Kasagama, Kyebambe, mutabani wa Nyaika, akasuuhuukira Nkole naatiina Kaabaleega kumwita. Obu Kasagama Kyebambe, akaba ali Nkole, nubwo Kakende Nyamuyonjo, mwijukuru wa Kaboyo, owaakaba azaahiire Buganda yaleesire ihe ly' Abaganda lyarwanisa Abaruusuura ba Kaabaleega lyababinga Tooro. Akasimba ekikaali kye Kisoomoro Bunyangabu yalema Tooro omwanya gw'emyaka nk'esatu. Nubwo hanyuma Kaabaleega yatwekere ihe lindi lyamubinga yagaruka Buganda nuho yafeeriire. Omu businge bwa Kasagama, Kyebambe, amagufa ge gakaleetwa Tooro, egasani ye eri Masika Bunyangabu. Omubiito Kasagama, Nkole akaba agenzireyo na nyina, Vikitoliya Kahinju Omubboopikati, n'abantu be abandi baingi. Banu nubo abamanyirweho: Bagambaki ise Rujuga, Musukali na Kanyambwa, Kanyampaka na Mukaarusa na Kyonzira abaana ba Mayuuya, Korokoro ya Kaabagambe na ise Soofu Rubahuura. Omu businge obu, Nkole ekaba neeremwa Ntale, Nyina nuwe yali Kibooga Omusongorakati. Yali Mubiitokati wa Busongora. Kaabaleega obu yayeetegeriize Omubiito Kasagama oku ali Nkole, akatumaho Kibooga naamwesengereza okwita Omubiito ogu n'abantu be, kandi yamwijukya okuhoora enzigu habwokuba Nyaika akaita ise Kibooga na beene baabu, oku Busongora. Kyebambe bakamucwisa baamutwara Buganda baitu abaana b'Omukama Musukali, Kanyambwa, Kyonzira na Mukaarusa bakakwatwa baitwa. Bagambaki ise Rujuga na we akaitwa. Buganda Omubiito Kasagama akaikara na Byakuyamba Omutwara, ise Nasanairi Kagwahabi anyakuzaara Yonasani Nyamugabwa. Omusaija onu Byakuyamba yali mukuru w'ihe lya Kabaka wa Buganda, kandi nuwe yayeebembiire Omubiito na Nyina yabahikya hali Omujungu Kapitaani Lugada yabamurangira. Obu Lugada nubwo akaba aizire juba, ohurra Abahuma nibamuzina bati :- Akaleetwa ogwa Cope na Bugungu. Akaija naakeetera enyanja Akaija n'ebuurwa y'enkwanzi Engoma yazaahura Rubinga. Obundi bamuzina bati:- Akaleetwa ogwa Cope na Bugungu. Yaija naakeetera enyanja Kapitaani naataho omukono Engoma yazaahura Rubinga. Abazini b'ente, kinu bakizina nibaijuka omucwezi Kiro Muhimba, ayarugire Bukidi, noobu baraaba baakizinire omu busumi bw'Omukama Kyebambe. Omubiito Kyebambe na Kapitaani Lugada bataleetwe ogwa Cope na Bugungu. Obu baahikire Katwe, Omubiito yayoleka Lugada enyanja y'ekisura. Kapitaani Lugada akakaguza Omubiito ati, \"Ensi yaawe eraha?\" Omubiito yamugarukamu ati, \"Enyuma y'ensozi oku nsi yange kandi n'omumaiso ha turukugya na yo nsi yange.\" Nubwo hanyuma baarwanisize Rukara rwa Magiigi Omunyoro wa Kaabalega owaakaba naalema Busongoroa. Obu baahikire Muhokya baarwanisa ihe lya Kaabaleega erikaba ligabiirwe Kiiza kya Ireeta na Munyaara gwa Nyakabiito baalibinga ebiro 9/8/1981. Hanyuma hakya 14/8/91 Kapitaani Lugada yakwata ogwa Mbooga okugya kutabarra abaserukale b' Abanuubbi. Obu yagarukire Buganda omu nsi yasigamu enkomera z'Abanuubbi okugirinda. Zinu nizo enkomera yasigiremu: Orukomera rwa Rugonjo Kibaale Orukomera rwa Katwe Orukomera rwa Kyeganywa Orukomera rwa Njara Orukomera rwa Kagufa Kinyantale Orukomera rwa Kicumu Nyakabimba Orukomera rwa Nsorro Kiijura Orukomera orwa musanju rukaba nirulemwa Omunuubbi Fende Ruharaga na Kaamayenje isenkuru Bakara ayali wiisaza, Mwenge. Hanyuma y'okugarurwa ha ngoma ya ise Omukama Kyebambe akabanza obu kurangaara Kijanju nambere hati hali Ekeleziya. Obu yarugire Kijanju yaija yarangaara Kiculeeta nambere barukweta Kiteete. Aho akamaraho omwanya gw'emyaka nke. Abaalindaga ensi obu baamazire kuruga omu nkomera za Lugada, Kaabaleeega amanyire ngu busaho baserukale, akazinisa ihe lyagabirwa Rwabudongo Karurwa Nyamutaliibwambwa okwija kuseesira Tooro. Eki nikyo beeta ekya Rwabudongo. (Obu Byakuyamba akaba agarukire Buganda). Abaarangire ihe linu nubo Kazooba Omugahi na Kaamayenje Omusiita. Omukama akaba abajwekere Mwenge haihi na Kyabaranga, kandi nubo babandize kurwana n' Abaruusuura. Engoma yagamba, ihe lyazinisibwa, Rufunyeemanzi, Omukama, yaligendamu wenka. Yasimba Hamugoma Kinyaibumba, embundu zaagamba. Omujaasi yali Zakaliya Kibogo, Omugweri. Bakatandika kurwana okuruga esaaha ina za nyenkya, okuhikya esaaha emu y'ekiro ihe lya Tooro obu lyabingirwe. Likabingwa habw'endwana etamanyiirwe ey'okubyama hansi, ey'Abanuubbi Karasiire na Kaamutoonyiire abaateeraga ebbuluuzi y'Omukama omu kitongole ekijaasi. Omu akafa, ondi yahutaara omu kasumi ako. Ekikaaliky'Omukamakikookebwaesaahaibiriz'ekironukwo Abaaruusuura baleke kukitwara. Nyinoomukama n' Abago n'abandi bakakwata ogwa Rubona kugenda Nyagwaki, kandi abandi bakakizibwa okusingirwa Rwenzoori. Abaruusuura bakasiisira hansi y'orusozi, Omukama na uwe yatemba ha rusozi Kinyampanika yasiisira. Obu bwakiire nyenkya Abaruusuura baatemba orusozi baarwanira Kinyampanika. Aho nuho Omujaasi Kibogo yahutaaliire. Hanyuma Omukama yatemba orusozi rwa Mitande, Kalengiire. Abaruusuura baatema orukande Kazingo. Abatooro obu baamazire kurora ngu tibakyasobora, Omukama baamutwara omu rusozi rw'owa Rwandiika nukwo arabeyo asirimuke enyuma. Obu yasirimukire yagenda omu nsi y'Omwamba Omutongole, Bubugaali, erukwetwa Bundikisaale, Bwamba. Hahingwireho ebiro bibiri Abaaruusuura baatemba orusozi kwija kurwanisa omukama nubwo ihe ly' Abatooro lyabakunuukirra baarwana. Abaruusuura baababinga, hanyuma batema orukande Butaama. Omukama uwe yatemba orusozi omwa Kiseenene. Aho nuho Abaruusuura baamanyiire ngu Kaabaleega takiri omu rubuga rwe; baaraara nibagenda Solisoli. Okuruga aho obusinge bwaija. Omukama yasinguruka okwija okusimba Baranga gwa Kyezire habw'orubuga kurusiisa, kurwokya. Obulemu obu bukabaho December, 1893. OKUTABAAZA ABAKAMA Abakuru batungambira ngu ira Omukama obu yasaasaga abatali b'omu kikaali tibaakimanyaga, kyatwaraga ameezi ana batakimanyiire kimu. Kyaziraga Omukama okwefeera akaitwa orufu, nahabweki obu yabaga ali haihi kufa yanywaga omubazi KATARAAZA gumusonga. Omubazi gunu yagunywaga n' Abago be, baakiganzi. Obu yakabaga Omugo Omukwongakati amucwa enono kandi amumwa n'isoke; nubwo omutabani arukwija kugwetwa ainikiza ente, mugabuzi, etakafiisaaga, akama amata omu kisahi agata omukanwa ka ise afiire. Abaabaga batamanyire araagwetwa baamumanyiraga ha mukoro ogu ebiro 4 rundi 10 bihingwireho. Omutumbi gw'Omukama baagwihamuga ebyenda babitwara babiziika omu nyanja rundi Buleega. Batemaho orusaya, oru nurwo rwakolerwaga egasani. Omutumbi gwona baagutalikaga gwoma. Baabaagaga enimi bagiihaho omuguta numwo baguzinga. Omuguta gunu gwalindwaga gwikaraho kuhikya omubiito omugwetwa atiire engoma, nuwe yagutabaazaaga. Isoke, ebyakeeri, ebyara, amaino g'obuto, ebicwanta n'ebindi na byo byaziikwaga owabyo byonka, nibatiina kubura, habwokuba baabaga nibanihirayo obwemi omumaiso. Okwezi kwa kana kubonekere omwihwa omu Babiito yatembaga ha rusu rwa Kaaruziika, aina amata omu kisahi, anaga hansi icumu Galengera, eriikara omu rusu rwa Kaaruziika, n'amata agaata, ateera enduuru naagamba ati, \"Ekyaro kyaburwa abakama, amata gaatikire, obwire bwaira kabiri, ekibi kigwire: Omukama atuulize.\" Kiranga okutuuza ogu baamwitirayoga ha rusu rwa Kaaruziika. Bagamba ngu ayatiire enduuru ya Kaboyo ataitwe akairuka yabasiga. Omu kikaali amata obu gaatika bagamba gaseesekere habwokuba hali bo okwatika kyoleka okufa kw'Omukama. Ha nduuru aho nuho abantu boona baamanyiraga, bateera empamo, n'abarukwema beema. Omuragwangoma agwetwa, hanyuma bamwita, nubwo ayakamiire ise amata agwetwa. Obu amara kujuumura, aramagira abeemi. OKUJUUMURA Omukama obu atuuza omwana we ateera engoma, agaruka omu bigere bye. Kinu kyabahoga hanyuma y'okutabaaza ise n'okusingura bagenzi be Ababiito abaabaga nibarwanira engoma ya isebo. Omubiito arukwija kujuumura engoma ya ise yaikaraga owa Nyinarumi kuhikya ekikaali baabaga nibamwombekera kihoire kandi n'ekiro ky'okugweterwamu kihikire. Ekiro ky'okugweterwamu obu kyahikaga, bamumwa isoke, bamucwa enono hanyuma bamwogya. Omu bwire bw'esaaha nka mwenda baamuleetaga omu kikaali ekihyaka bamuhimbire nibamwiha owa Nyinarumi. Obu baamuhikyaga Mugabante ha Kaswa yayeebemberwaga Bamuroga anyakurolerra irembo, hamu n'abafumu Nyakooka, Omusuuli, na Kasoira Nyamumara, Omutwairwe, nihakurataho n'Omubiito ow'ekitabu kya Nyarwa Omuliirahaiguru Amagufa Nigakunkumuka. Omu irembo eri Mugabante, abafumu abo baasarraaga empongano, enimi Rutale n'enkoko Rweru, kandi Omubiito wa Nyarwa yaraamaga ati, \"Ai Nkya ya Nkya ruzaarabagabe, ai Nyamuhanga wa haiguru na hansi, ndeesire Omukama onu kujuumura empango ya ise. Baitu obu araaba atasemeriire kandi engoma etali ya ise na isenkuru, obu araataahamu emururumire kandi noobu araagitoma eyeezinde etatoma\". Hanyuma y'ebi nubwo baagurukaga esagama y'ebihongwa Omukama naataaha na Mugema amuli enyuma. Obu yabaga nairra haihi n'Omusanga Omubiito wa Nyarwa na Nyakooka na Kasoira baayongeraga okuraama ebigambo nk'ebya kara obwa kabiri. Nubwo Omubiito wa Nyarwa yasabaga Mulimba Omusiita engoma Nyalebe agimuha. Omubiito onu yabanzaaga agiteera nukwo n'Omukama agitomaho emirundi mwenda. Obu yamaraga kutoma Nyalebe atomaho Kajumba nayo emirundi mwenda hanyuma asinga ha Nyamyarro. Kiro eki yaraaraga atabalize kandi abyamisa orubaju rumu rwonka busaho kuhinduka. Omu mwanya gw'esaaha nka mwenda ekiro Omwambukya yamwimukyaga aruga Kaabagarama araihya ha Kihango omu Kaaruziika kuhikya obwire bukiire naagenda Kyambukya naasinga ha kitebe. Kabwizi, hanyuma naayambuka. Obu yarugaga Kyambukya agenda, Kaabagarama ayambuka omukanwa n'omu mabone. Abaswata bamujweka engaaju, Omugo wa Kaabagarama Omubboopikati amujweka enkwanzi omu bikya, ha maguru na ha mikono. Okujwara kuhoire agenda omu rusiika Kaaruziika hanyuma aija ha mulyango ha yasangaga abanyamirwa n'ebikwato. Omu bwire bunu Omubiito wa Nyarwa yaraamaga ati \"Ai! Nyamuhanga, Ai! Kazooba ka Hangi linda Omukama ahangirize, atunge, azaale, ahwite\". Obu abajwarakondo baabaga beeteekaniriize Mugabante, kandi obu empango eri ha Kaswa eri haihi kutoma, eyeehinguliriziibwe abantu hamu n'abanyamirwa Omukama arahizibwa okurwanirraga ihanga, obutasoroora omu bantu, okucwa emisango omu bulyo n'okukuza enfuuzi. Hanyuma nubwo Omubiito wa Nyarwa amuseesa amagita ha mutwe, agaruga Omumuti. Nubwo bamujweka ekikomo Ziriboya n'orukwanzi Rwendero. Omugo Omukwongokati amukwasa endembeezi erumu omwihura, omwaza, omuhabura, n'omusekera, aihamu ayeesiiga omu mabona, n'omu mabega emirundi ena. Nubwo arukwa ibara ly'Obukama n'empaako yaho, ajwekwa ekondo Rwobusungu hanyuma ajwekwa ekondo ezindi, obu ihwa hampero ajwekwa ekondo Kasusunkwanzi ikara ha mutwe gwe. Omuheesera nuwe akora omulimo gunu ogw'okumujweka ekondo. Omu bwire bunu nubwo Omujwiga amujweka enkaito Biganja. Omuhagane amukwasa icumu erihango Kinegena okurwanirraaga ensi n'okwitaga araamwerengerraaga. Akwasibwa engabu y'Obukama Biseegeege neemanyisa okurwanirra ensi ye hoona hoona ha araahurraaga obwemi, kandi akwasibwa Busitama empirima neemwoleka okucwaga emisango omu mazima obutasobya nkooku empirima esara hatali kusobya. Akwasibwa omwigo Kaliruga n'orukoba, nibimwoleka abaraasobyaga boona alekege kubaita, abandi abateerege, kandi bamukwasa ekijunju nikyoleka okusobya omu bantu oku kutaingana, abandi abateerege n'ekijunju. Akwasibwa enfuka nukwo abantu be balime, baleke kwitwa enjara, kandi akwasibwa omufuko Ndayampunu n'obuta Nyapoogo arwanirreege ensi ye, kandi endyanga Rutanga ei akwasibwa emuragirra kusuuburaga nukwo aleke kuburwa ebi araahaga abantu be abaraamulirirraaga obujune. Haroho ebintu bingi ebi akwasibwa baitu binu nibyo ebimu hali byo. Ebi bihoire Omukama yarugaga ha Nyamyarro ahinguraho Omusanga asangaho Omubiitokati Kaabatongole amukora ekurwa, inoni, n'obutaka. Yabihyangaga omu maizi agaarugaga Mubende omu iziba ly'Omucwezi Ndahura. Ebintu ebi yabimukoraga ha buso, ha bunenero na ha matama gombi, Yakwataga omurwoho rundi orurumu omwihura, omusekera, omweza n'omuhabura abiibika omu maizi amiisira Omukama. Yayaturaga amakuru g'emihambo egi: Omweza ngu engoma kwereza Omukama akatunga, akazaara, omwihura kumujuna n'ensi ye, omusekera ngu asekerwe Nkya n'abantu be. Omukazi onu ayakoraga omulimo gunu yahaabwaga obutaka n'ebintu bingi kandi kyaziraga kugaruka akarora Omukama. Ebi obu byahwaga agenda omu rugo ayeebembiirwe enzini ya Rwotamahanga, entimbo niijuga, n'amakondere nigaana. Obu yahikaga Mucwa asimba ha nkeeto y'enyana; asangamu Batebe mugole wa Mucwa hamu n' Ababiitokati. Beemerra Batebe akwata Omukama ha ibega. Obu yarugaga hanu agenda Kyakato, Kyamunuuma na Kanaiguru omu rugo. Abantu boona bamanyisibwa baija omu rugo mbere Omukama asingire. Nubwo yacwaga emisango y'amabanja ebiri, abaasingaga banywegera ebitale bye. Hanyuma buli Mujwarakondo airra haihi na we anywegere ebitale. Omukama yakubaga asimba Kaamurweyo, n'empango eruga ha Kaswa emusangayo neereetwa Mugabante. Aho Omujaguzi Omusiita agitoma emirundi mwenda nubwo Kaakahuka Omubwiju we ateera enduuru naagamba ati\" \"Ebyemi, ebirogo, ebinyamahanga bikwenza ki Rutuuroomubyemo Emanzi y' Akiiki?\" Nubwo ahonaaho omusaija ow'Oruganda rw' Abaliisa ayeebuga engabu Rukidi Mpuuga erukwetwa \"Mugidu\". Omukama agaruka Kaaruziika asimba ha nkeeto erukwera akwasa, Omugo Omukwongakati ebisusu by'omwani abaire naafuutana. Hanyuma asinga ha Kitebe Nyamyarro Omuheesera amwiha ekondo ha mutwe agita ha bibero bya Nyinoomukama agyahule. Omukama akuba agaruka omu nsiika, Omugo Omuliisakati amukwasa ekisahi aboneka amata asingire ha kitebe Kaizirookwera. Obu amara kuboneka amukwasa ekigaase ayeesusura emigazi, ekikarabo akyesusuze omu ngaro. Asinga ha kihango hanyuma agaruka ha Kaizirookwera nuho asinga. Omugo omwitirakati amwoleka ekisaabu Nyamutungo n'ekiibo Kaguli. Omukama aruga omu nsiika agaruka ha mulyango. Omubiito wa Nyarwa na Bamuroga baduumira abantu okuhurraaga Omukama ogu, okumutamu ekitiinisa n'okumwesiga. Obu baamaraga okuduuma abantu boona baaramyaga bati \"Ngundu Zoona Okaali\" kandi bamuswagirra. Hanu yakwasibwaga empango, amahango, amakondere: Ndayampunu, Nyapogo, entimbo, enyondo, oruhiija n'ebindi. Hanyuma Omukama agenda omu Ijwekero ahingisa ebijwaro agenda asinga omu Ihundiro abago bamuhembera ebiibo byabo eby'enkwanzi n'ebintu ebihunzirwe. Agaruka omu ljwekero ahingisa ebijwaro agenda ha mulyango. Empango eruga Kyawairindi ija ha mulyango Omujaguzi agiteera kumujuna n'ensi ye; emirundi ena n'Omukama agitomaho emirundi mwenda agigarurra Omujaguzi agiteeraho emirundi ena. Kaakahuka ateera enduuru omusaija Omuliisa ayeebuga engabu Mugidu, nubwo hanyuma Omujaguzi ayongera ateera empango emirundi ena. Omukama akuba kuhuumura n'okwinura abantu. Rwebagyo ha saaha y'omwenda agenda omu ljwekero ahingisa ebijwaro nubwo agenda Kyawairindi omu rugo asinga ha kitebe Kabwizi. Empango etoma abantu baguruka amakondere. Omukama agaruka omu ljwekero ahingisa ebijwaro agaruka ha mulyango baleeta enkoroogi Itome. Omwana ataina rucuucu nuwe yaijaga ayeebembiire enkoroogi ateera enduuru okuhabura abantu obutaziitirana naagamba ati: \"Erukufa efe, erukuhendeka ehendeke, omwenzi wabyo aliyo\". Omwana onu yakomwaga omu Baliisa, Abasambu, Abayaga, Abasiita, rundi Abaitira. Omukwonga yakaitaga omukaito mbere iraakoroogera, kandi Abago babiri Omusitakati n'Omwitirakati nubo baazikwatirraga. Omukoroogi enkoroogi yabanzaaga kugikuya nubwo hanyuma anaaba agikama n'obwegendereza. Okukorooga obu kwahwaga, Oruhango rutabaara Omukama agya kuboneka. EBIGAMBO EBISOROIRWE EBYAKOZESEBWAGA HALI OMUKAMA Omukama yabaga w'ekitiinisa kingi muno omu bantu be. Baamutiinaga bamukugiza kandi bamwesiga muno. Nahabweki haaroho ebigambo ebisoroirwe ebyakozesebwaga hali omukama wenka okwoleka ekitiinisa kye n'okumwahukaniza ha bantu aba arukulema. Ebigambo ebi byolekerwe hanu:"}
{"type": "monolingual_text", "text": "Obu Ndikura Tindifa Omusaija omu, Benedikito Karutaba akaba ali w'emyaka asatu n'etaano ey'obukuru abafumu be basatu ha baamumanyisiize amakuru ag'okutiinisa kandi ag'obujune, nkooku asigaizeeyo ameezi mukaaga gonka afe, aruge omunsi. Omunyeeto ogwa mbere akaba agurugiremu, baitu ha myaka asatu n'etaano akaba ali muroko gw'omusaija, weena anywisiriize, nairagura nk√° Miyumbu, muhango nk'enjojo, 'ekifuba kye oti kitaro, enda ye oti rubango; okwesimba oti Kyomubulembo. Ihanga lye akaba ali Munyoro. Oruganda rwe Mubboopi, obwihwa bwe Mucwamba. Empaako ye Atwoki. Omu kwega kwe akaba aina diguri mu by'Obusuubuzi, ei yasomiire omu Univasite ya Buhindi, ise Andereya Rutaba ha yamutwekere obu akaba akyali muto. Akamaliiriza okusoma kwe ali w'emyaka abiri n'ena yonka yagaruka omu Uganda, yatandika okukora omu Kitongole kya Piida ekya Gavumenti ya Uganda. Hanyuma y'omwaka gumu bakatandika Rediyo Uganda, baamwihurra baamugarra omu Kitongole eki okukoonyera okukitandika n'okukita ha rukarra rwonyini. Akaba aina amagezi n'okucwa enkamba ha yatandikiire baitu hanyuma y'emyaka nk'etaano omu Kitongole eki, yatandika okufooberra, kusisana na itwe bataahi be abamu, abaasigaire omu Uganda, abataratungire omugisa gw'okwegesibwa nk'okwe aheeru y'ensi y'owaitu. Akaba ali mwana w'omu bantu. Ise akaba ali w'Isaza omu Bukama bwa Bunyoro. Akaba atungire, ayeyombekiire kandi amanyire kukozesa itungo kurungi. Akaba azaire abaana bbana, baitu hanyuma y'emyaka ena nambere Karutaba yaziire okuruga Buhindi, nuwe akaba asigaireho wenka. Ha rubaju orumu akafare, habwokuba ensimbi zoona ezi akaba ahaireyo kwegesa omutabani ogu Buhindi itafe busa, ikaganduka. Akagaruka na diguri kandi ahonaaho yatunga omulimo omurungi omu Gavumenti, yatandika okukora ngu aba yakoraga na bo baijaga bamugambira omutabani nkooku arukukora kurungi. Baitu omu kasumi omuntu weena aka akaba atarukunihira, Andereya Rutaba akakwatwa nimonia bwangu baamutwara omu irwarirro, abafumu be okumukiza baalemwa hanyuma ya sabbiiti emu yaikya orwoya rwe orw'amaani orwa ha mpero, yarucwa omu kanwa. Baamukuma n'ekitiinisa ekyayolekere nk'oku abantu baingi bamugonzaaga nibamutamu ekitiinisa. Akasiga sente mu bbanka, n'ebitungwa hamu n'ebikwatwa. Nk'oku bagamba ngu, \"Azaara omu tagweta\", byona ebyali aheeru byali bya Karutaba omutabani, n'omufakati nyina."}
{"type": "monolingual_text", "text": "Rutembe, empangi, obu egonza kuteera obbwire, rundi okubaza na ngenzi yayoo eya kambu nseeri, \"ekooka.\" Obwana bw'enkoko butiitiira. Enjungu erra eti, \"Myau\", kandi embwa eboigora eti, \"Bboi\" rundi ehuunahuuna eti, \"Mhu-mhu\". EBY'OKWEMANYIIRIZAAHO ENYATURA Y'EBIGAMBO 1.- Kora omuzaano gw'obutaikya, ogwegerwamu ambara g'ebicweka ebitali bimu ebisangwa hamubiri n'omunda y'ente, oti: Ihembe lya nyakate, nyakate ndikafa Eriiso lya nyakate, nyakate ndikafa Okutu kwa nyakate, nyakate ndikafa Obuso bwa nyakate, nyakate ndikafa Enyindo ya nyakate, nyakate ndikafa Ekinwa kya nyakate, nyakate ndikafa Amaino ga nyakate, nyakate ndikafa Akaleju ka nyakate, nyakate ndikafa Orukanaakana rwa nyakate, nyakate ndikafa Ebikya bya nyakate, nyakate ndikafa, n'ebindi..... Bara omuhendo gw'ebintu ebi ogambire otakaikize. Kandi kwija kumara amabara g'ebintu √™bitali bimu ebisangwa hamubiri n'omunda y'ente nooba oikiza emirundi ingaha? 2- Mugambe mutarukwikya muti: \"Ekijunjumiirra kyateera ente z'omukama kyagira, \"Juu-uu-uu-uu-uu-uu.. . . . . . . . .\" Nooha abandize kwikya? 3- Gamba emirundi nyingi noorahukiriza oti: (i) \"Amata gatahatwa rwagatahasire atakagatahataga tagatahata obu agatahata agaata. (ii) \"Embuzi kisa teguruka kiswaifo ekagwa kisweruguru. 4- Lenga okwengendereza kwa mugenzi waawe noomukaguza emirundi nyingi oti: Kisa egiiraaha? Uwe akugarukemu ati:- Egiire kwema Nandiki iwe oti: Rusa egiireha? Nandiki uwe ati: Egiire kwemya. Ekigendererwa nukwo kurora ngu tahaire ekisoro ekimu omulimo ogutali gyakyo. 5- Weesisanirize okuba kaana k'enkoko, hanyuma mugenzi waawe ondi abe \"Kitembe' nyina akaana k'enkoko; kandi ondi abe 'Rutembe' enkoko enkokoromi. Nubwo hati mugambe ebigambo abantu ebi baagambisize enkoko muti:"}
